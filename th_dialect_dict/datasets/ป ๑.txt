ป ๑ - ป ๑๐๒  สิ่งและสถานที่ที่เกี่ยวกับการกินและรักษาโรค

ป ๑  ป ๘๖ สิ่งที่เกี่ยวกับการกิน ดื่ม และเสพ 
ป ๑  ป ๒๓ ของกิน ดื่ม และเสพ 
ป ๑ ของกิน
ของกิน; เครื่อง, เครื่องเสวย, เครื่องต้น, พระกระยาหาร (ราชา)		ของสำหรับกิน
อาหาร; พระกระยาหาร (ราชา); โภชนะ, โภชนาการ (เขียน)		เครื่องหล่อเลี้ยงชีวิต
อาหารการกิน		อาหาร [มักใช้ในกรณีที่ไม่เจาะจง] เช่น อาหารการกินอุดมสมบูรณ์
ภักษาหาร (เขียน)		อาหารที่กินประจำ เช่น กินเนื้อเป็นภักษาหาร
ของกินเล่น		ของที่กินเพื่อความเพลิดเพลิน มิได้เจตนากินให้อิ่ม
ของขบเคี้ยว		ของกินที่ต้องขบเคี้ยวก่อนกลืน
กับแกล้ม, ของแกล้ม		ของที่กินกับเหล้า
ของเคียง; เครื่องเคียง (ราชา)		ของกินที่ตั้งเทียบข้างกับข้าวหลัก
ของกินแนม, ของแนม		ของกินที่กินร่วมกับกับข้าวหลัก
ของว่าง, อาหารว่าง; เครื่องว่าง (ราชา)		ของกินนอกเวลากินข้าว มักกินในเวลาบ่าย
กับข้าว; เครื่องคาว, เครื่องเสวย (ราชา)		ของที่กินกับข้าว
ภิกขาหาร, ภิกษาหาร (เขียน)		อาหารที่ได้มาด้วยการขอ
ของหมักดอง		ของกินที่หมักหรือดอง
ของเค็ม		ของกินที่หมักหรือดองด้วยเกลือ
ของแห้ง		ของกินที่เก็บไว้ได้นานไม่เสีย เช่น พริกแห้ง ปลาแห้ง กะปิ
ของชำ		ของแห้งและของหมักดอง เช่น พริก กะปิ หอม กระเทียม กุ้งแห้ง
ของสด		ของที่มิได้สุกด้วยไฟ
ของสดคาว		ของกินที่ประกอบด้วยเนื้อสัตว์ทั้งสุกและดิบ
ของคาว, อาหารคาว; เครื่องคาว, เครื่องต้นคาว (ราชา)		ของกินที่ประกอบด้วยเนื้อสัตว์; กับข้าว
ของหวาน, อาหารหวาน; เครื่องหวาน, เครื่องต้นหวาน (ราชา)		ของกินที่หวาน เช่น ขนม ผลไม้
ขนม		ของหวานปรุงด้วยแป้งหรือข้าวกับกะทิหรือน้ำตาลเป็นต้น
เครื่องจิ้ม		ของกินกับผัก เช่น น้ำพริกเต้าเจี้ยวหลน
สูป (เขียน)		ของกินที่เป็นน้ำแกง
พยัญชนะ (เขียน, กวี)		ของกินที่ไม่ใช่แกง เช่น พวกข้าราชการตกแต่งพยัญชนะให้ราชบุตรเขย
ผลาหาร		ของกินคือลูกไม้

ป ๒ อาหารสำหรับภิกษุสามเณร
บิณฑบาต		อาหารที่ภิกษุสามเณรบิณฑบาตได้ เช่น รับบิณฑบาต
จังหัน		อาหารที่ภิกษุสามเณรฉัน เช่น ฉันจังหัน
กัปปีย์จังหัน		กับข้าวที่ภิกษุสามเณรฉัน
ภัตตาหาร		อาหารสำหรับฉันเป็นมื้อๆ เช่น ภัตตาหารเพล
ของฉัน			ของกินเป็นมื้อสำหรับภิกษุสามเณร
โภชนียะ		ของฉันซึ่งเป็นของคาวและของหวาน
ขาทนียะ		ของขบเคี้ยว เช่น ผลไม้หรือเหง้าไม้

ป ๓ อาหารที่มีลักษณะพิเศษ
อาหารมังสวิรัติ		อาหารไม่มีเนื้อสัตว์สำหรับผู้ถือวัตรมังสวิรัติ คืองดกินเนื้อสัตว์
อาหารเจ, อาหารแจ		อาหารที่ไม่มีของสดคาวและเครื่องปรุงรสบางชนิดสำหรับจีน หรือญวนที่ถือศีล
กระยาบวช		เครื่องกินที่ไม่เจือด้วยของสดคาว

ป ๔ อาหารที่เก็บไว้กิน
เสบียง			อาหารที่เอาไปกินระหว่างเดินทางไกล
เสบียงกรัง		อาหารแห้งที่เก็บไว้กินได้นาน เช่น สะสมไว้เป็นเสบียงกรัง
อาหารรองรัง		อาหารที่เก็บติดบ้านไว้เผื่อขาดแคลน
เครื่องกระป๋อง, อาหารกระป๋อง		อาหารบรรจุกระป๋อง มักเก็บไว้ได้นาน

ป ๕ อาหารที่จัดเป็นชุด
สำรับ			อาหารที่แต่งเป็นชุด เช่น จัดสำรับฅ แต่งสำรับ, เทียบสำรับ
โต๊ะจีน		อาหารจีนเป็นชุด กินที่โต๊ะ
ของเลื่อน		สำรับคาวหวานที่เจ้าภาพในงานทำบุญนำไปให้ผู้ที่นับถือด้วยไมตรีจิต
อาหารชุด		อาหารที่จัดไว้บริการเป็นชุด

ป ๖ ส่วนประกอบของอาหาร
โภชนาหาร		สารองค์ประกอบสำคัญของอาหาร ได้แก่ คาร์โบไฮเดรต ไขมัน โปรตีน แร่ธาตุ วิตามิน และน้ำ

ป ๗  ป ๑๑ อาหารที่กินกับข้าวหรือข้าวเหนียว
ป ๗ แกง		
แกง		กับข้าวประเภทที่เป็นน้ำ มีชื่อต่างๆ ตามวิธีปรุงและเครื่องปรุง
แกงจืด		แกงที่ต้มเนื้อสัตว์กับผัก ใส่น้ำธรรมดาหรือน้ำต้มกระดูก เช่น แกงจืดกะหล่ำปลี แกงจืดลูกรอก แกงจืดเซ่งจี้
แกงร้อน		ชื่อแกงจืดชนิดหนึ่ง ใช้วุ้นเส้นผัดกับดอกไม้จีน ฟองเต้าหู้ ใส่พริกไทย รากผักชี แล้วเติมน้ำหรือน้ำซุป
แกงเลียง		แกงที่ใช้ปลาย่างหรือกุ้งแห้งผสมกับเครื่องประกอบอื่นๆ ทำเป็นน้ำแกง ใส่ผักต่างๆ เช่น แกงเลียงน้ำเต้า
ต้มกะปิ		แกงที่ปรุงด้วยหัวหอม กะปิ พริกไทย อย่างแกงเลียง
แกงกะทิ		แกงเผ็ดหรือแกงคั่วที่ใส่กะทิ
แกงเผ็ด		แกงที่ปรุงด้วยเครื่องแกง มีรสเผ็ด อาจผสมเครื่องเทศด้วย
แกงป่า		แกงเผ็ดไม่ใส่กะทิ
แกงแดง		แกงเผ็ดที่ใช้พริกแห้ง น้ำแกงเป็นสีแดง
แกงเขียวหวาน		แกงเผ็ดที่ใช้พริกสดมีเขียวแทนพริกแห้ง
พะแนง		แกงคล้ายแกงเผ็ด ใส่เครื่องเทศ ถั่วลิสง แต่ไม่ใส่ผัก น้ำแกงข้น
แกงคั่ว		แกงคล้ายแกงเผ็ด ไม่ใส่เครื่องเทศ ใส่ปลาย่าง และใช้ผักที่ไม่มีรสเปรี้ยว เช่น แกงคั่วลูกตำลึง
แกงคั่วส้ม		แกงคล้ายแกงคั่ว แต่ปรุงให้มีรสเปรี้ยว หรือใส่ผักที่มีรสเปรี้ยว เช่น หน่อไม้ดอง สับปะรด
ฉู่ฉี่		แกงคล้ายแกงคั่ว แต่ไม่ใส่ผักน้ำแกงข้น โรยใบมะกรูดหั่นฝอย
แกงอั่ว		แกงคั่วซึ่งใส่ข้าวเบือ มักใช้ปลาช่อนกับถั่วฝักยาวหรือใบยอหั่น
แกงอ่อม		แกงคล้ายแกงคั่ว เพิ่มลูกผักชีและใส่ผักที่มีรสออกขมมักแกงด้วยปลาดุกกับมะระจีนหรือใบยอ
แกงขี้เหล็ก		แกงกะทิซึ่งใส่ใบและดอกของต้นขี้เหล็ก ใช้เครื่องแกงเผ็ดใส่กระชาย และมีปลาย่างโขลกละเอียดผสมด้วย มักแกงกับเนื้อย่าง
แกงส้ม		แกงคล้ายแกงเผ็ดแต่ไม่ใส่ตะไคร้ ข่า ผิวมะกรูด เครื่องเทศ กะทิ หรือน้ำมัน มักใส่ปลาย่างหรือต้มโขลก มีรสเปรี้ยวด้วยน้ำส้มมะขาม ใช้ผัก ผลไม้ หรือดอกไม้บางอย่างแกงกับกุ้งหรือปลา
แกงนพเก้า		แกงคล้ายแกงส้ม แต่ใช้พริกสดและใช้ผักหลายชนิด
แกงบอน		แกงคล้ายแกงส้ม แต่ใส่ก้านของต้นบอน มีรสหวานนำ
แกงบวน		แกงซึ่งเครื่องแกงไม่ใส่พริกโขลกกับหอมเผากระเทียมเผาและปลาย่าง ต้มกับเครื่องในหมูแลหมูสามชั้นใส่น้ำคั้นใบไม้ เช่น ใบย่านาง ใบตะไคร้ ใบมะตูม หรือใบมะขวิด ให้มีสีออกเขียว น้ำแกงปรุงรสหวานเค็ม บางคนนิยมใส่น้ำปลาร้าด้วย

ป ๘ แกงที่เป็นอาหารท้องถิ่นและต่างชาติ
แกงเหลือง		แกงของภาคใต้ ใส่ขมิ้นสดออกรสเปรี้ยวและเผ็ด
แกงโฮะ		แกงของภาคเหนือ รวมแกงหลายๆ ชนิดเข้าด้วยกันแล้วใส่วุ้นเส้น
แกงฮังเล		แกงของภาคเหนือ คล้ายแกงมัสมั่น น้ำแกงข้นและมันมาก
แกงกะหรี่		แกงปรุงด้วยเครื่องเทศและผงกะหรี่ ใส่กะทิ สีเหลือง
แกงกูรหม่า		แกงคล้ายแกงเขียวหวานแต่ไม่เผ็ด
แกงจับฉ่าย, ต้มจับฉ่าย		แกงที่ใส่ผักหลายๆ อย่างต้มลงในน้ำกระดูกหมูหรือไก่จนเปื่อย

ป ๙ ต้มและซุป	
ต้ม		กับข้าวที่ใช้เนื้อสัตว์ต่างๆ ต้มกับเครื่องปรุง
ต้มเค็ม		ปลาหรือหมูเป็นต้นเคี่ยวกับเครื่องปรุง มีรสหวานเค็ม เช่น ขาหมูต้มเค็ม
ต้มพะโล้, พะโล้		ไข่ต้มปอกเปลือก เต้าหู้ หมู เป็นต้น ต้มกับเครื่องเทศ เช่น อบเชย รสค่อนข้างหวาน
ต้มส้ม		ปลาต้มในน้ำแกงที่ปรุงด้วยกะปิ ขิง หัวหอม พริกไทย ส้มมะขามและน้ำตาล มีรสเปรี้ยว เค็ม หวาน
ต้มโคล้ง		ปลาแห้งเป็นต้นต้มกับหัวหอมและส้มมะขามหรือใบมะขามอ่อน ให้ออกรสเปรี้ยว เค็ม เช่น ต้มโคล้งปลากรอบ
ต้มกะทิ		เนื้อปลาเค็มหรือปลาแห้งเป็นต้นต้มในน้ำกะทิ ใส่หัวหอมกับส้มมะขาม มีรสเปรี้ยว เค็ม หวาน เช่น เนื้อต้มกะทิ
ต้มยำ			เนื้อสัตว์ต้มในน้ำเปล่าหรือน้ำกะทิ ปรุงรส เปรี้ยว เค็ม เผ็ดน้อยๆ เช่น ต้มยำกุ้ง
ต้มยำกะทิ		ตัมยำที่ใส่กะทิแทนน้ำเปล่า
ต้มข่า		คล้ายต้มยำกะทิ มักใช้เนื้อไก่ใส่ข่าอ่อน ปรุงรสด้วยน้ำพริกเผาน้ำปลา มะนาว พริกขี้หนู
ซุป		อาหารน้ำ ต้มด้วยเนื้อสัตว์หรือผักเป็นต้น

ป ๑๐ ผัด ยำ พล่า ฯลฯ
ผัด		กับข้าวที่เอาเครื่องปรุงใส่ลงในกระทะที่มีน้ำมันหรือน้ำเล็กน้อยตั้งไฟ แล้วพลิกกลับไปมาจนสุก เช่น ผัดเปรี้ยวหวาน, ผัดเผ็ด, ผัดพริกขิง
ยำ		กับข้าวที่เคล้าปรุงด้วยผักเป็นส่วนใหญ่ มีรสเปรี้ยวเค็มนำหวานเล็กน้อย เช่น ยำใหญ่, ยำวุ้นเส้น
พล่า		กับข้าวคล้ายยำ แต่ใช้เนื้อดิบๆ สุกๆ หรือเนื้อดิบซึ่งทำให้สุกด้วยของเปรี้ยว มีรสเปรี้ยว เค็ม เผ็ด
ก้อย		อาหารที่ทำวห้สุกด้วยของเปรี้ยวคล้ายพล่า ทำด้วยกุ้งสดเรียกก้อยกุ้ง
ซุบ (ถิ่น : อีสาน)		อาหารจำพวกยำเรียกชื่อตามสิ่งที่ใช้เป็นหลัก เช่น ซุปหน่อไม้, ซุปเห็ด
ลาบ		อาหารที่ใช้ปลาหรือเนื้อดิบสับให้ละเอียดผสมด้วยเครื่องปรุงมีข้าวคั่ว พริก ปลาร้า เป็นต้นถ้าใส่เลือดวัวหรือเลือดหมู เรียกว่า ลาบเลือด
ตำส้ม, ส้มตำ		ของกินที่ใช้ผลไม้ มีมะละกอเป็นต้น ตำประสมกับเครื่องปรุง มีรสเปรี้ยว เค็ม
สลัด		อาหารประกอบด้วยผักหลายชนิด ปรุงแปลกๆ กันหลายตำรับ เช่น สลัดเนื้อสัน, สลัดไข่, สลัดแขก

ป ๑๑ เครื่องจิ้ม
น้ำพริก		อาหารปรุงด้วยกะปิ กระเทียม พริกขี้หนู มะนาว เป็นต้น ใช้เป็นเครื่องจิ้มหรือคลุกข้าวกิน
น้ำพริกปลาร้า		น้ำพริกที่ผสมน้ำปลาร้ากับเครื่องเผา มี หอมเผา พริกเผา เป็นต้น ปรุงรสด้วยมะนาว
น้ำปลาหวาน		อาหารปรุงด้วยน้ำปลาน้ำส้มมะขามและน้ำตาลเคี่ยวพอเหนียว โรยหอมเจียว กระเทียวเจียว; น้ำปลา น้ำตาลเคี่ยวจนเหนียว ผสมกุ้งแห้ง หอมซอย พริกซอย ใช้จิ้มมะม่วงเป็นต้น
หลน		กับข้าวที่ปรุงด้วยกะทิและเครื่องปรุงอื่นๆ มี ตะไคร้ ใบมะกรูด เป็นต้น เช่น ปลาร้าหลน, ปลาเจ่าหลน

ป ๑๒ อาหารที่กินกับขนมจีน
น้ำพริก		อาหารทำด้วยถั่วเขียวโขลกซึ่งผสมลงในน้ำกะทิขี้โล้กับเครื่องปรุง ได้แก่ กุ้งต้ม น้ำพริกเผา เป็นต้น มีลักษณะอย่างแกงมี ๓ รส กินกับขนมจีนและเหมือด
น้ำยา		อาหารทำด้วยปลาต้มโขลกกับเครื่องแกงเผ็ดผสมกระชาย มีลักษณะอย่างแกง กินกับขนมจีนและผักบางอย่าง เช่น ถั่วงอก ใบแมงลัก
ซาวน้ำ		อาหารมีขนมจีนเป็นหลัก กินกับกุ้งแห้ง สับปะรด กระเทียม ขิง ราดด้วยหัวกะทิ แจงลอน ปรุงรสเปรี้ยว เค็ม หวาน

ป ๑๓ ของจิ้มอาหารหรือผลไม้
น้ำจิ้ม		น้ำส้มหรือมะนาวผสมเครื่องมี พริก กระเทียม เป็นต้น โดยมากมีรสเปรี้ยว เค็ม หวาน
น้ำปลาหวาน		ดูความหมายใน ป ๑๑ 
แจ่ว		น้ำปลาหรือน้ำปลาร้า ใส่พริกป่น หอมเผา กระเทียมเผา ใช้จิ้มอาหาร
พริกกะเกลือ		ของจิ้มผลไม้ประกอบด้วยเกลือ พริก และอาจมีน้ำตาลเล็กน้อย; กับข้าวทำด้วยมะพร้าวคั่วตำละเอียด ใส่เกลือกับน้ำตาล มีรสหวานเค็ม

ป ๑๔ ของกินแนม
อาจาด		ของกินแก้เลี่ยน ทำด้วยแตงกวา หัวหอม แช่พริกน้ำส้ม
เหมือด		เครื่องกินกับขนมจีนน้ำพริกมีหัวปลีซอย กระถิน ผักบุ้งผัดเป็นต้น
แกงขม		เครื่องกินกับขนมจีนน้ำยา ได้แก่ มะระต้ม

ป ๑๕ ของกินและของเคี้ยวเบ็ดเตล็ด
เมี่ยง		ของกินที่ใช้ใบไม้ห่อ มีหลายชนิด เรียกชื่อต่างๆ กัน เช่น เมี่ยงคำ, เมี่ยงส้ม
ไก่สามอย่าง		ของกินแกล้มเหล้า มีกุ้งแห้ง ถั่วลิสง และตะไคร้เป็นหลัก
หมาก; พระศรี (ราชา)		สิ่งที่ใช้เคี้ยวกินประกอบด้วย หมาก พลู และปูน

ป ๑๖ ของกินที่เย็นจัด	
น้ำแข็ง		น้ำที่ถูกความเย็นจัดจนแข็งตัวเป็นก้อน เช่น น้ำแข็งตอก, น้ำแข็งไส, น้ำแข็งกด
ไอศกรีม; ไอติม (ปาก)		ของกินทำด้วยน้ำหวาน กะทิ หรือนม เป็นต้นทำให้ข้นด้วยความเย็น
หวานเย็น		น้ำหวานซึ่งทำให้ข้นแข็งด้วยความเย็น ปรุงรสต่างๆ กัน

ป ๑๗ เครื่องดื่ม
เครื่องดื่ม; พระสุธารส (ราชา)		สิ่งสำหรับดื่ม ยกเว้นน้ำเปล่า

ป ๑๘ เครื่องดื่มไม่มีแอลกอฮอล์
น้ำผลไม้		น้ำที่ได้จากผลไม้ เช่น น้ำส้มคั้น น้ำแตงโมปั่น
น้ำอัฐบาน, อัฐบาน		น้ำที่คั้นจากผลไม้มี ๘ อย่าง ได้แก่ น้ำมะม่วง น้ำชมพู่หรือน้ำหว้า น้ำกล้วยมีเม็ด น้ำกล้วยไม่มีเม็ด น้ำมะซาง น้ำลูกจันทน์หรือองุ่น น้ำเหง้าอุบล น้ำมะปรางหรือลิ้นจี่
น้ำหวาน		น้ำที่มีรสหวานโดยผสมน้ำเชื่อมเข้มข้น
น้ำอัดลม		เครื่องดื่มที่มีแก๊สคาร์บอนไดออกไซด์ละลายอยู่ในน้ำ อาจผสมน้ำตาล หรือน้ำผลไม้
โซดา		น้ำที่มีแก๊สคาร์บอนไดออกไซด์ละลายและอัดไว้ในขวด ใช้ดื่มต่างน้ำผสมเหล้าดื่ม
น้ำแร่		น้ำที่มีสารบางชนิดละลายอยู่เป็นพิเศษ
โกโก้		เครื่องดื่มทำจากเมล็ดโกโก้
กาแฟ		เครื่องดื่มทำจากเมล็ดกาแฟมีต่างๆ เช่น กาแฟดำร้อน, กาแฟเย็น
กาแฟดำร้อน; ดำร้อน (ไม่ทางการ); โอยัวะ (ปาก)		กาแฟดำร้อน
กาแฟดำเย็น; ดำเย็น (ไม่ทางการ); โอเลี้ยง (ปาก)		กาแฟดำร้อนใส่น้ำแข็ง
ชา		เครื่องดื่มชงจากใบอ่อนของต้นชามีต่างๆ เช่น ชาจีน, ชาฝรั่ง, ชาดำเย็น, ชาดำร้อน, ชาเย็น, ชาร้อน
น้ำชา; พระสุธารสชา (ราชา)		ชาจีนหรือชาร้อนใส่นม

ป ๑๙ เครื่องดื่มมีแอลกอฮอล์
เหล้า; เครื่องดองของเมา (ไม่ทางการ); น้ำจัณฑ์ (ราชา); น้ำเมา, สุรา, สุราบาน (เขียน);วารุณี (กวี)		น้ำที่ดื่มแล้วทำให้เมา
สุรา		น้ำเมาที่กลั่นแล้ว
เมรัย		น้ำเมาที่เกิดจากการหมักหรือแช่ เช่น ถ้วยทองเปี่ยมด้วยเมรัย

ป ๒๐ เครื่องดื่มมีแอลกอฮอล์ของไทย
น้ำขาว		น้ำเมา ทำด้วยข้าวเหนียวนึ่งคลุกกับแป้งเชื้อหมักไว้จนมีน้ำขุ่นขาว
อุ		น้ำเมา ทำจากเปลือกข้าวตำละเอียดทั้งแกลบหมักกับแป้งเชื้อ
น้ำตาลเมา		น้ำตาลสดที่ผสมเปลือกไม้เผาบางชนิดหมักแช่ไว้
กะแช่			น้ำตาลเมา; น้ำเมาหมักแช่เชื้อแต่ยังมิได้กลั่นเป็นสุรา

ป ๒๑ เครื่องดื่มมีแอลกอฮอล์ของต่างประเทศ
บรั่นดี		สุราต่างประเทศ โดยปรกติกลั่นจากผลองุ่นแต่อาจจะกลั่นจากแอปเปิลหรือผลไม้อื่นด้วย
ไวน์, เหล้าองุ่น		เมรัยต่างประเทศ ทำจากผลองุ่น
รัม		สุราต่างประเทศ กลั่นจากน้ำอ้อย
ยิน		สุราต่างประเทศ กลั่นจากเมล็ดธัญพืช ไม่มีสี
วิสกี้		สุราต่างประเทศ ดีกรีสูง กลั่นจากเมล็ดธัญพืช โดยมากเป็นข้าวบาร์เลย์
เบียร์		เมรัยต่างประเทศ รสขม ทำจากเมล็ดธัญพืช
แชมเปย		เหล้าองุ่นขาวซึ่งมีคาร์บอนไดออกไซด์ ทำจากเมืองแชมเปญในฝรั่งเศส
คอกเทล		เครื่องดื่มซึ่งใช้เหล้าชนิดต่างๆ ผสมกัน ใส่น้ำแข็งแล้วเขย่า และอาจใส่ผลไม้หรือชิ้นผลไม้เพื่อเพิ่มสีหรือรสให้แปลกๆ ออกไป

ป ๒๒ ยาสำหรับสูบ
ยาสูบ		ใบยาที่หั่นแล้วมวนสำหรับสูบ
ยาเส้น; พระโอสถเส้น (ราชา)		ยาสูบที่หั่นเป็นเส้นสำหรับมวนสูบหรือสูบกล้อง
ยาฉุน		ยาเส้นชนิดฉุน ใช้สูบหรือกินกับหมาก
ยาตั้ง		ยาฉุนที่พับเป็นแผ่นซ้อนกัน
ยาจืด		ยาเส้นชนิดไม่ฉุน ใช้กินกับหมาก 
ยาแดง			ยาสูบของจีน เส้นแดง
บุหรี่; พระโอสถมวน, พระโอสถสูบ (ราชา)		ยามวนสำหรับสูบ มักหมายถึงยาที่มวนด้วยกระดาษ
ซิการ์		ยาสำหรับสูบ มวนด้วยใบยา

ป ๒๓ ยาเสพติด
ยาเสพติด		ยาหรือสารเคมีซึ่งเมื่อสพติดต่อกันชั่วระยะเวลาหนึ่งก็จะติด ก่อให้เกิดพิษเรื้อรัง
กัญชา		ของสูบมึนเมา ได้จากใบและช่อดอกตัวเมียของต้นกัญชา
ฝิ่น, ยาฝิ่น		ยางที่กรีดได้จากต้นฝิ่นและต้มเคี่ยวฝห้แข็ง ใช้สูบ
มอร์ฟีน		ยาเสพติดอย่างแรง ลักษณะเป็นผลึกสีขาว มีในฝิ่น
เฮโรอีน		ยาเสพติดอย่างร้ายแรงลักษณะเป็นผลึกสีขาว ไม่มีกลิ่น รสขม
โคเคน			ยาเสพติด ลักษณะเป็นผลึกสีขาว มีในใบของต้นโคคา ใช้เป็นยาชาเฉพาะที่ได้ดี
เป็ด (ปาก)		ยาฉุนผสมน้ำฝิ่นใช้จุดสูบ
หมู (ปาก)		ใบพลูแห้งหั่นเป็นฝอยคลุกนำฝิ่นปั้นก้อน ใช้สูบด้วยบ้องกัญชา
ยาขยัน, ยาบ้า, ยาม้า		ยาเสพติดที่กระตุ้นระบบประสาท ทำให้ร่างกายไม่ต้องการพักผ่อน

ป ๓๐  ป ๔๐ อาหารที่ทำจากพืชและเนื้อสัตว์เป็นต้น
ป ๓๐ อาหารที่ทำจากพืช
ตังฉ่าย, ตั้งฉ่าน		ผักดองแห้งชิ้นเล็กๆ สำหรับปรุงรส
กงไฉ่		ผักดองหวาน
เกี้ยมไฉ่		ผักดองเค็ม
ซีเซ็กฉ่าย		ผักสี่อย่างดองเค็ม
เต้าเจี้ยว		ถั่วเหลืองที่หมักเกลือสำหรับปรุงอาหาร
เต้าหู้		ถั่วเหลืองที่โม่เป็นแป้งแล้วทำเป็นแผ่นๆ มี ๒ ชนิด ได้แก่ เต้าหู้ขาว และเต้าหู้เหลือง
เต้าหู้ยี้		อาหารเค็มของจีน ทำด้วยเต้าหู้ขาวหมัก
แป้ง		ผงละเอียดทำจากข้าวเจ้า ข้าวเหนียว ข้าวโพด ข้าวสาลี หรือมันสำปะหลัง

ป ๓๑ อาหารที่ทำจากข้าว
ข้าวต้ม; เครื่องข้าวต้ม (ราชา)		ข้าวที่ต้มให้สุก มีต่างๆ เช่น ข้าวต้มเครื่อง, ข้าวต้มกุ๊ย
โจ๊ก		ข้าวต้มที่ใช้ปลายข้าวจ้มจนเละเรียกชื่อตามเนื้อสัตว์ที่ปรุง เช่น โจ๊กไก่, โจ๊กหมู
ข้าวสุก; โอทนะ (กวี)		ข้าวที่หุงสุกแล้ว [มักใช้ในแง่ที่เป็นข้าวหุงแล้วคู่กับข้าวสาร] เช่น ปั้นข้าวสุกเป็นก้อน
ข้าวสวย; พระกระยา, พระกระยาเสวย (ราชา); โอทนะ (กวี)		ข้าวที่หุงสุกแล้ว [มักใช้ในแง่ที่เป็นอาหาร] เช่น ข้าวสวยร้อนๆ ในจาน
ข้าวแช่		ข้าวสุกขัดแช่น้ำเย็น กินกับเครื่องกับข้าวต่างๆ
ข้าวตาก		ข้าวสุกที่ตากแห้ง
ข้าวตัง			ข้าวสุกที่ติดเป็นแผ่นเกรียมอยู่ก้นหม้อหรือกระทะ
ข้าวผัด; เครื่องข้าวผัด (ราชา)		ข้าวสุกที่ผัดน้ำมันและเครื่องปรุงบางอย่าง
ข้าวราดหน้า		ข้าวสุกราดหน้าด้วยผัดน้ำข้นต่างๆ เรียกชื่อตามสิ่งที่ใช้ราดหน้า เช่น ข้าวราดหน้าไก่
ข้าวหน้าเป็ด		ข้าวสุก มีเป็ดย่างวางข้างบน ราดด้วยน้ำเป็ดย่าง
ข้าวหมูแดง		ข้าวสุก มีหมูแดงวางข้างบน ราดด้วยน้ำปรุงที่เฉพาะ
ข้าวยำ			ข้าวสุกคลุกกับผักต่างๆ และเครื่องปรุง มีมะพร้าวคั่ว กุ้งแห้งป่น
ข้าวคลุกกะปิ		ข้าวสุกคลุกกับกะปิมักใส่กุ้งแห้งและมีไข่เจียวโรยหน้า
ข้าวมัน		ข้าวสวยที่หุงด้วยกะทิให้สุกกินกับส้มตำ
ข้าวมันไก่		ข้าวที่หุงด้วยน้ำมันไก่ กินกับไก่ตอนต้มหั่นเป็นชิ้น มีเต้าเจี้ยวและพริกน้ำส้มหรือซีอิ๊วเป็นเครื่องจิ้ม
ข้าวปายาส, ข้าวเปียกนม		ข้าวที่หุงเจือด้วยน้ำนมและน้ำตาล
มธุปายาส		ข้าวปายาสเจือน้ำผึ้ง
ข้าวหมก		ข้าวหุงของอิสลาม ปรุงด้วยเครื่องเทศและขมิ้น มีเนื้อไก่และเนื้อแพะหมกในข้าว
ข้าวบุหรี่		ข้าวหุงของอิสลาม มีเครื่องปรุงเหมือนข้าวหมก แต่ไม่มีเนื้อสัตว์หมกอยู่ในข้าว
ข้าวอบ		ข้าวที่อบให้สุก มีต่างๆ เช่น ข้าวอบหนำเลี้ยบ, ข้าวอบกุนเชียง

ป ๓๒ อาหารที่ทำจากแป้ง
ข้าวเกรียบ		ของกินทำด้วยแป้งข้าวเจ้าอัดเป็นแผ่น ตากแห้ง แล้วปิ้งหรือทอด
ขนมปัง		ของกินทำด้วยแป้งสาลีผสมยีสต์หมัก แล้วอบฟู
ก๋วยเตี๋ยว		ของกินทำด้วยแป้งข้าวเจ้าเป็นเส้นๆ มีเส้นใหญ่และเส้นเล็กปรุงอาหารได้หลายอย่าง เช่น ก๋วยเตี๋ยวเนื้อสับ, ก๋วยเตี๋ยวผัดไทย
กวยจั๊บ			ของกินทำด้วยแป้งข้าวเจ้าเส้นเป็นแผ่นใหญ่ นำมาต้มเคี่ยวกินกับพะโล้หมู เครื่องในเต้าหู้ ฯลฯ
เกี้ยมอี๋		ของกินทำด้วยแป้งข้าวเจ้าเส้นสั้นคล้ายตัวลอดช่อง นำมาต้มน้ำ ใส่หมู ถั่วงอก
เส้นหมี่		ของกินทำด้วยแป้งข้าวเจ้าเส้นกลมเล็กยาว ปรุงอาหารได้หลายอย่าง เช่น เส้นหมี่น้ำ, เส้นหมี่ผัดซีอิ๊ว
หมี่ซั่ว		เส้นหมี่ชนิดหนึ่ง ทำด้วยแป้งสาลีสีขาวหรือสีเหลืองๆ รสเค็ม
ขนมจีน		ของกินทำด้วยแป้งข้าวเจ้าเส้นกลมยาว กินกับน้ำยาน้ำพริก เป็นต้น [ล.ว่า หัว, จับ]
ข้าวซอย		ของกินทำด้วยแป้งข้าวเจ้าเป็นเส้นๆ ปรุงเครื่อง เป็นอาหารทางภาคเหนือ
ขนมหัวผักกาด		ของกินทำด้วยแป้งข้าวเจ้าผสมหัวผักกาด นึ่งให้สุกแล้วผัดกับถั่วงอก ผักกุยช่าย
บะหมี่		ของกินทำด้วยแป้งสาลี เส้นแบนเล็กสีเหลือง ปรุงอาหารได้หลายอย่าง เช่น บะหมี่แห้ง, บะหมี่ราดหน้า
มะกะโรนี		ของกินทำด้วยแป้งสาลีเส้นกลวง ปรุงได้ทั้งอาหารหวานและอาหารคาว
สปาเก็ตตี้		ของกินทำด้วยแป้งสาลีเส้นกลมยาว ใช้ปรุงอาหารแบบอิตาลี
เกี๊ยว		ของกินทำด้วยแป้งสาลีเป็นแผ่นห่อหมูสับเป็นต้น
โรตี		ของกินแบบแขก ทำด้วยแป้งสาลีนวดแล้วแผ่ป็นแผ่นทอดหรือปิ้ง
เย็นตาโฟ, เย็นเตาโฟ		ของกินคล้ายก๋วยเตี๋ยวน้ำ แต่ใส่ผักบุ้ง ปลาหมึก เต้าหู้ และซอสมะเขือเทศ
สุกียากี้		ของกินใช้เนื้อสัตว์ต้มรวมกับผัก เต้าหู้ และวุ้นเส้น เป็นต้น
ซาลาเปา		ของกินทำด้วยแป้งสาลีปั้นเป็นลูกกลม ข้างในใส่ไส้ มีทั้งไส้หวานและไส้เค็ม
ขนมจีบ		ดูความหมายใน ป ๖๑ 

ป ๓๓ อาหารที่ทำจากเนื้อสัตว์
สะเต๊ะ		อาหารที่ใช้เนื้อวัว เนื้อหมู เนื้อไก่ ที่ปรุงรสแล้ว ชิ้นเล็กๆ เสียบไม้ย่างไฟ กินกับพริกน้ำจิ้มและแตงกวาดอง
สเต๊ก		อาหารคาวที่ใช้เนื้อสัตว์ เช่น วัว ไก่ หรือปลา หั่นหนาๆ ทอดในกระทะ
สตู		อาหารคาว มักใช้เนื้อวัวหรือเนื้อแกะหั่นชิ้นโตๆ มีมันฝรั่ง หัวหอม ต้มเคี่ยวนานๆ ด้วยไฟอ่อนๆ
เกาเหลา		อาหารคาวคล้ายก๋วยเตี๋ยวน้ำแต่ไม่ใส่เส้น
กระเพาะปลา		อาหารคาวแบบจีนประกอบด้วยกระเพาะปลาเนื้อไก่ เลือดหมู เป็นต้น
ลูกชิ้น		เนื้อปลาหรือหมูเป็นต้น ที่โขลกทำเป็นก้อนแล้วต้มสำหรับทำของกิน
ลูกรอก 		ไส้กรอกไข่ ใช้ไส้หมูหรือไส้ไก่ก็ได้ ตัดเป็นแว่น ต้มแกงจืด มีรูปร่างโดยอนุโลมคล้ายรอก

ป ๓๔ อาหารที่ทำจากหมู
หมูหัน		หมูตัวเล็กๆ หรือลูกหมูที่ย่างทั้งตัวโดยหมุนให้ตัวถูกไฟโดยรอบ
หมูแดง		เนื้อหมูคลุกน้ำซีอิ๊ว และซอสมะเขือเทศ ย่างให้สุก
หมูสะเต๊ะ		ดูความหมายของสะเต๊ะใน ป ๓๓
หมูแผ่น		เนื้อหมูทำเป็นแผ่นบางๆ ปิ้งให้สุก
หมูหย็อง		เนื้อหมูต้มฉีกเป็นฝอย คั่วหรืออบด้วยซีอิ๊วน้ำตาล
หมูแฮม, แฮม		ขาหมูที่ใส่เกลือรมควัน
เบคอน, หมูเค็ม		เนื้อซี่โครงหมูเค็ม
แคบหมู		หนังหมูที่ตากให้แห้งแล้วทอดกรอบ
ไส้กรอก		ไส้หมูใส่เครื่องปรุงอัดแน่นผึ่งแดดให้แห้ง
กุนเชียง		ไส้กรอกจีน [ล.ว่า ข้าง, คู่]
หมูแนม		ของกินใช้เนื้อหมูประสมกับข้าวคั่วป่นเป็นต้น
แหนม		ของกินทำด้วยเนื้อหมู หมักเกลือและข้าวสุกให้เปรี้ยว
หมูยอ		ของกินทำด้วยเนื้อหมูบด อัดเป็นแท่งและนึ่งให้สุก
หมูตั้ง		ของกินทำด้วยหัว เนื้อ หนังหมู แล่เป็นชิ้นเล็กๆ เคี่ยวให้เขากัน ผสมเครื่องปรุง แล้วอัดเป็นท่อนแข็ง เวลากินหั่นเป็นชิ้นๆ จิ้มน้ำจิ้ม

ป ๓๕ อาหารที่ทำจากเนื้อ
เนื้อเค็ม		เนื้อวัวหรือควายใส่เกลือตากแห้ง
เนื้อสวรรค์		เนื้อวัวทำเป็นแผ่นบางๆ ทอดออกรสหวานเล็กน้อย และมีกลิ่นเครื่องเทศ
เนื้อสะเต๊ะ		ดูความหมายของสะเต๊ะใน ป ๓๓

ป ๓๖ อาหารที่ทำจากปลา
ปลาแห้ง		ปลาซึ่งส่วนมากเป็นปลาช่อนใส่เกลือเล็กน้อย แล้วตากแห้งรสเค็มเล็กน้อย
ปลาเค็ม		ปลาเคล้าเกลือ แล้วตากแห้งมีรสเค็ม
ปลากรอบ		ปลาย่างรมควัน แล้วตากแดดให้แห้ง
ปลาป่น		ปลาย่างที่ป่นละเอียด
ปลากระป๋อง		ปลาปรุงสุกแล้วใส่กระป๋องไว้ มักเป็นปลาซาร์ดีน
ปลาร้า		ปลาหมักเกลือใส่ข้าวคั่ว ใช้เป็นเครื่องจิ้ม
ปลาเจ่า		ปลาหมักเกลือและข้าวหมากเป็นต้น
ปลาจ่อม		ปลาเล็กๆ หมักเกลือและข้าวคั่วเป็นต้น ใช้เป็นเครื่องจิ้ม
ปลาส้ม		ปลาหมักเกลือ ข้าวสุก พริกไทย กระเทียม
ส้มฟัก		ของกินทำด้วยปลาสับละเอียดผสมกับข้าวสุกเกลือ หมักทิ้งไว้จนมีรสเปรี้ยว
จังลอน, แจงลอน		ปลาหรือเนื้อโขลกปั้นเป็นก้อนหรือแผ่น ต้มกับหัวกะทิ กินกับขนมจีนซาวน้ำ
ปลาแนม		ของกินปรุงด้วยข้าวตากคั่วป่น เนื้อปลา หนังหมู เป็นต้น
ทอดมัน		ของกิน ใช้ปลาหรือกุ้งผสมกับน้ำพริก โขลกจนเหนียว ทอดในน้ำมัน
ห่อหมก		กับข้าว ใช้น้ำพริกกับเนื้อปลาเป็นต้น กวนกับน้ำกะทิแล้วห่อนึ่ง
งบ		กับข้าว เครื่องปรุงเหมือนห่อหมกห่อด้วยใบไม้แล้วปิ้งไฟ

ป ๓๗ อาหารที่ทำจากกุ้ง
กุ้งแห้ง			กุ้งทะเลต้มตากแห้ง
กุ้งฟัด			กุ้งแห้งที่เอาเปลือกออก
กุ้งไม้, กุ้งเสียบ			กุ้งเสียบไม้ตากแห้ง
กุ้งเจ่า			กุ้งหมักเกลือและข้าวคั่วเป็นต้นแบบปลาเจ่า
กุ้งส้ม, ส้มกุ้ง		กุ้งหมักเกลือ ข้าวสุก พริกไทย กระเทียม
ก้อยกุ้ง			กุ้งสดซึ่งทำให้สุกด้วยของเปรี้ยว คล้ายพล่า
ทอดมัน		ดูความหมายใน ป ๓๖ 

ป ๓๘ อาหารที่ทำจากปู
ปูเค็ม		ปูที่ใส่เกลือหมักไว้ มักใช้ปูแสม
ปูจ๋า		กับข้าวทำโดยเอาเนื้อปูทะเลและไข่ปรุงกับเครื่องใส่ในกระดองปูนึ่งแล้วทอด

ป ๓๙ อาหารที่ทำจากนม
นมข้น		นมที่ข้นและมีรสหวานจัดได้จากการทำให้น้ำบางส่วนในน้ำนมวัวระเหยไป แล้วเติมน้ำตาล
นมสด		นมที่รีดมาใหม่ๆ จากเต้านมสัตว์ หรือนมที่บรรจุกล่องหรือกระป๋อง มีลักษณะไม่ข้น
นมผง		นมที่ผ่านกรรมวิธีทำให้ส่วนที่เป็นน้ำระเหยออกไปหมด มีลักษณะเป็นผง อาจเติมสารเคมีที่มีประโยชน์ต่อร่างกายลงไปด้วยก็ได้
นมเปรี้ยว		น้ำนมผ่านกรรมวิธีหมักเชื้อจุลินทรีย์ในระดับอุณหภูมิที่เหมาะสมจนเปลี่ยนเป็นรสเปรี้ยว
ครีม		หัวน้ำนมซึ่งลอยขึ้นมาเมื่อตั้งทิ้งไว้
เนย		ไขมันหรือน้ำมันที่ทำจากน้ำนมสัตว์ มีทั้งเหลวและแข็ง
เนยใส		น้ำมันที่เคี่ยวมาจากเนย
เนยเทียม		ของกินที่ทำจากไขมันหรือน้ำมันที่ได้จากพืชและสัตว์ เติมนมและสีที่เหมาะสม ทำให้กลิ่นและรสคล้ายเนย
เนยแข็ง		ของกินที่ทำจากนมเปรี้ยว มีลักษณะเป็นก้อนหรือแท่ง
เบญจโครส 		นมโค ๕ อย่าง คือ นมสด นมส้ม เนยใส เนยข้น เปรียง

ป ๔๐ อาหารที่ทำจากไข่
ไข่เจียว		ไข่ที่ตีไข่แดงกับไข่ขาวให้เข้ากันมักกลอกในกะทะเป็นแผ่นบาง
ไข่ทอด		ไข่ที่ตีไข่แดงกับไข่ขาวให้เข้ากันแล้วทอดน้ำมัน
ไข่ฟู		ไข่ที่ทอดให้พองฟู
ไข่ดาว		ไข่ที่ต่อยทอดทั้งฟอง
ไข่มิ่นจี้		ไข่ดาวมีหน้าหมูสับ
ไข่ยัดไส้		ไข่เจียวใส่ไส้หมูสับเป็นต้น
ไข่คน		ไข่ที่ต่อยใส่กระทะ คนให้สุก
ไข่ต้ม		ไข่ที่ใส่น้ำต้มจนสุกเต็มที่ เรียกไข่ต้มแข็ง หรือต้มพอสุกเป็นยางมะตูม
ไข่ลวก		ไข่ที่ลวกในน้ำร้อน
ไข่ตุ๋น		ไข่ที่ตีไข่แดงกับไข่ขาวให้เข้ากันผสมน้ำแล้วนึ่ง
ไข่พะโล้		ไข่ต้มปอกเปลือกต้มเคี่ยวใส่เครื่องพะโล้
ไข่ญี่ปุ่น, ไข่ลูกเขย		ไข่ต้มปอกเปลือกแล้วทอดน้ำมัน เคล้ากับน้ำตาลน้ำปลาที่เคี่ยวจนงวด
ไข่เค็ม, ไข่พอก		ไข่ที่ดองน้ำเกลือหรือพอกด้วยเกลือ ขี้เถ้าและแกลบ
ไข่เยี่ยวม้า, ไข่สำเภา		ไข่แช่น้ำด่าง

ป ๕๐  ป ๕๙ ขนม
ป ๕๐ ขนมทำด้วยข้าว
ข้าวตู		ข้าวตากที่คั่วแล้วบดหรือโม่เป็นผง เคล้าน้ำตาลเคี่ยวกับมะพร้าวขูด
ข้าวตอกตั้ง		ข้าวตอกคลุกน้ำตาลและมะพร้าว ทำเป็นแผ่นๆ เกลือกแป้ง
ข้าวเม่าคลุก		ข้าวเม่าคลุกน้ำเกลือ มีมะพร้าวผสมน้ำตาลทรายโรยหน้า รับประทานกับกล้วยไข่
ข้าวเม่าหมี่		ข้าวเม่าที่ผัดใส่เครื่องอย่างหมี่ มีกุ้งแห้ง เป็นต้น
ข้าวพอง		ข้าวสุกผสมกับน้ำตาล ตัดเป็นแผ่นแล้วทอดให้พอง
ข้าวยาคู		ข้าวอ่อนตำแล้วคั้นเอาน้ำเคี่ยวกับน้ำตาลและหัวกะทิ
ข้าวทิพย์, ข้าวกระยาทิพย์		ขนมทำด้วยข้าวเม่าข้าวตอกบดละเอียดน้ำผึ้ง น้ำอ้อย น้ำนม ถั่ว งา เป็นต้น กวนให้เข้ากัน มักทำในพิธีสารท
ไข่จิ้งหรีด		ขนมทำด้วยข้าวตากคั่วกวนกับน้ำตาลปึกที่เคี่ยวเหนียวบางทีโรยมะพร้าวขูดด้วย

ป ๕๑ ขนมทำด้วยข้าวเหนียว
ข้าวต้มน้ำวุ้น		ข้าวเหนียวห่อใบตองเป็นรูปสามเหลี่ยม ต้มสุก กินกับน้ำเชื่อม [ล.ว่า ตัว, ห่อ]
ข้าวต้มปัด, ข้าวปัด		ข้าวเหนียวกับกะทิห่อด้วยใบมะพร้าวเป็นต้น ต้มสุก มักทำถวายพระในเทศกาลออกพรรษา [ล.ว่า ลูก]
ข้าวต้มจิ้ม		ข้าวเหนียวใส่ไส้กล้วยน้ำว้าห่อใบตอง ต้มสุก แล้วตัดเป็นชิ้นๆ โรยมะพร้าวขูดกับน้ำตาลทราย
ข้าวต้มลูกโยน		ข้าวเหนียวผัดด้วยกะทิใส่ไส้กล้วยน้ำว้า ห่อด้วยใบจากเป็นลูกกลมยอดแหลม ต้มสุก
ข้าวต้มผัด, ข้าวตัมมัด		ข้าวเหนียวผัดด้วยกะทิ น้ำตาล เกลือ ใส่ไส้กล้วยน้ำว้า ห่อใบตอง มักมัดรวมกัน ๒ กลีบ แล้วต้มหรือนึ่งให้สุก บางชนิดใส่ไส้ถั่ว ห่อแล้วมัดเป็น ๓  ๔ เปลาะคล้ายไต้ เรียก ข้าวต้มมัดไต้ [ล.ว่า กลีบ; มัด]
ข้าวเหนียวเปียก		ข้าวเหนียวต้มใส่น้ำตาลเวลารับประทานราดหน้าด้วยหัวกะทิผสมเกลือ
ข้าวเหนียวหน้า		ข้าวเหนียวนึ่งมูนกะทิผสมน้ำตาล เกลือ รับประทานกับหน้าต่างๆ เช่น หน้ากุ้ง หน้ากระฉีก หน้าปลาแห้ง
ข้าวเหนียวตัด		ข้าวเหนียวใส่น้ำกะทิใส่ถาดนึ่งราดหน้าด้วยแป้งข้าวเจ้ากวนกับหัวกะทิ ใส่น้ำตาลเกลือ นึ่งอีกครั้ง แล้วตัดเป็นชิ้นสี่เหลี่ยม
ข้าวหลามตัด		ข้าวเหนียวนึ่งผสมกะทิ เกลือ อัดใส่ถาด โรยถั่วทองคั่วตัดเป็นรูปสี่เหลี่ยมขนมเปียกปูน
ข้าวหมาก		ข้าวเหนียวนึ่งแล้วหมักกับแป้งเชื้อ ห่อด้วยใบบัว
ข้าวแดกงา		ข้าวเหนียวนึ่งโขลกปนงา
ข้าวเหนียวแก้ว		ข้าวเหนียวนึ่ง กวนกับกะทิ น้ำตาลทราย
ข้าวเหนียวแดง		ข้าวเหนียวกวนกับกะทิและน้ำตาลปึก
กะละแม		ขนมทำด้วยข้าวเหนียว กะทิ และน้ำตาล กวนจนเหนียวเป็นเนื้อเดียวกันสีดำ
ข้าวหลาม		ข้าวเหนียวบรรจุในกระบอกไม้ไผ่ใส่หน้ากะทิ แล้วเผาให้สุก [ล.ว่า กระบอก]
ข้าวจี่ (ถิ่น : อีสาน)		ข้าวเหนียวนึ่งปั้นเป็นก้อนเสียบไม้ ข้างในใส่น้ำอ้อยหรือโรยเกลือ เอาไข่ทาแล้วปิ้งไฟ มักทำในฤดูหนาว
ขนมจ้าง		ขนมของจีนทำด้วยข้าวเหนียวทั้งเมล็ด แช่ด่าง ห่อใบไผ่ ต้มให้สุก ใช้จิ้มน้ำตาลรับประทานทำในเทศกาลสารทขนมจ้างของจีน
ขนมลำเจียก		ขนมทำด้วยข้าวเหนียวแช่แล้วตำละเอียดผสมหัวกะทิแร่งร่อนลงกระทะ มีมะพร้าวขูด กับน้ำตาลเป็นไส้
นางเล็ด		ขนมทำด้วยข้าวเหนียวนึ่งแผ่เป็นแผ่นกลม ตากแห้ง ทอดน้ำมันให้พอง แล้วโรยน้ำตาลเคี่ยว
ข้าวแตน; รังแตน		ขนมคล้ายนางเล็ดแต่ไม่โรยน้ำตาลเคี่ยว ทำด้วยข้าวเหนียวนึ่งแผ่เป็นแผ่นกลมตากแห้ง ทอดน้ำมันให้พอง

ป ๕๒ ขนมทำด้วยแป้งและน้ำตาล
ขนมหูช้าง		ขนมทำด้วยแป้งข้าวเจ้าผสมน้ำตาล นวดแล้วคลึงเป็นแผ่น ทอดกรอบ
ไข่นกกระทา		ขนมทำด้วยแป้งสาคูผสมน้ำตาลปึก ใส่ไส้ถั่วเขียวนึ่งผัดพริกไทย เกลือ นึ่งสุก
ขนมชักหน้า, ขนมน้ำดอกไม้		ขนมทำด้วยแป้งญวนนวดกับน้ำปูนใสและน้ำดอกไม้สด บางตำราว่าใช้แป้งข้าวเจ้าผสมแป้งมันละลายกับน้ำเชื่อม ใส่ถ้วยตะไลซึ่งนึ่งไว้ก่อนแล้ว นึ่งให้สุก
ขนมขี้หนู; ขนมทราย (ราชา)		ขนมทำด้วยแป้งข้าวเจ้าผสมน้ำ นึ่งให้สุกเคล้ากับน้ำเชื่อม ใส่สีเป็นสีต่างๆ มีลักษณะเหมือนขี้หนู
ขนมเข่ง		ขนมทำด้วยแป้งข้าวเหนียวนวดผสมน้ำตาล ใส่กระทงใบตองนึ่งให้สุก มักทำในเทศกาลตรุษจีน
ขนมโก๋		ขนมทำด้วยแป้งข้าวเหนียวผสมน้ำเชื่อมอัดใส่พิมพ์เป็นรูปต่างๆ
ขนมไส้ไก่		ขนมทำด้วยแป้งสาลี แป้งข้าวเจ้า แป้งเชื้อ โรยเป็นเส้นคล้ายไส้ไก่ในน้ำมันร้อนๆ แล้วช้อนขึ้นจุ่มในน้ำเชื่อม
ปาท่องโก๋		ของกินของจีนทำด้วยแป้งข้าวเจ้ากับน้ำตาลทราย รูปสี่เหลี่ยม เนื้อคล้ายขนมถ้วยฟู; ของกินของจีน ทำด้วยแป้งสาลีตัดเป็นท่อนๆ แล้วจับเป็นคู่ติดกัน ทอดน้ำมันให้พอง คนจีนเรียก อิ้วจาก๊วย
กะลอจี้		ขนมของจีน ทำด้วยแป้งข้าวเหนียวทอดไฟอ่อนๆ เวลากินคลุกงาผสมน้ำตาลทราย

ป ๕๓ ขนมทำด้วยไข่และน้ำตาล
ไข่หวาน		ขนมทำโดยต่อยไข่ใส่ลงในน้ำตาลเชื่อมกับขิงให้สุกหรือดิบๆ สุกๆ
ทองหยิบ		ขนมทำด้วยไข่แดง หยอดในน้ำเชื่อมร้อนจัด  แล้วช้อนขึ้นใส่ถ้วยตะไล หยิบเป็นกลีบๆ
ทองหยอด		ขนมทำด้วยไข่แดงผสมแป้งสาลี หยอดเป็นลูกกลมๆ ในน้ำเชื่อมที่เดือดพล่าน
ฝอยทอง		ขนมทำด้วยไข่แดงโรยเป็นเส้นเล็กๆ ลงในน้ำเชื่อมที่กำลังเดือด
สังขยา			ขนมทำด้วยไข่ น้ำตาล และกะทิ อาจใส่นมด้วยก็ได้
เม็ดขนุน		ขนมทำด้วยถั่วเขียวนึ่ง โขลกละเอียด กวนกับหัวกะทิและน้ำตาล ปั้นเป็นก้อนขนาดเม็ดขนุน ชุบไข่แดงใส่ลงในน้ำเชื่อมร้อนจัด
ขนมหม้อแกง		ขนมทำด้วยไข่ ถั่วหรือเผือก น้ำตาลปึก ใส่ถาดผิงไฟ

ป ๕๔ ขนมทำด้วยแป้ง ไข่ และน้ำตาล
ขนมเกลียว		ขนมทำด้วยแป้งสาลีนวดกับไข่ ทำเป็นรูปเกลียว ทอดน้ำมันจนเหลือง ฉาบน้ำตาล
ขนมถ้วยฟู		ขนมทำด้วยแป้งข้าวเจ้า ไข่ และน้ำตาล หมักค้างคืนหรือใส่ผงฟู หยอดลงถ้วยซึ่งนึ่งไว้ก่อน นึ่งขนมให้สุก
ขนมปุยฝ้าย		ขนมทำด้วยแป้งสาลี ไข่ น้ำตาล กับผงฟู หยอดลงถ้วยนึ่งให้สุก
ขนมสาลี่		ขนมทำด้วยแป้งข้าวเจ้า ไข่ และน้ำตาล คล้ายขนมถ้วยฟู แต่ใส่ถาดนึ่ง ตัดเป็นแผ่นสี่เหลี่ยม
เกล็ดปลากระโห้		ขนมทำด้วยแป้งข้าวเจ้า น้ำตาล ไข่ แผ่เป็นแผ่นๆ 
ขนมเรือ		ขนมทำด้วยแป้งสาลี ไข่ และน้ำตาล ใส่พิมพ์อบ
ขนมไข่		ขนมทำด้วยแป้งสาลีผสมไข่ น้ำตาลใส่แม่พิพม์เหล็ก ผิงให้สุก
ขนมฝรั่ง		ขนมทำด้วยแป้งสาลีผสมไข่ น้ำตาล มักทำรูปต่างๆ ตามพิมพ์ อบให้สุก
ขนมเค้ก		ขนมทำด้วยแป้งสาลีผสมไข่ เนย น้ำตาล เป็นต้น
คุกกี้		ขนมทำด้วยแป้งสาลี เนย น้ำตาล บางอย่างใส่ไข่ด้วยอบกรอบ

ป ๕๕ ขนมทำด้วยแป้ง น้ำตาล มะพร้าว หรือกะทิ
ขนมรังไร, ขนมเรไร		ขนมทำด้วยแป้งข้าวเจ้า ผสมน้ำดอกมะลิ กวนใส่สีต่างๆ แล้วยีเป็นเส้น ขดเป็นก้อนๆ โรยหน้าด้วยงาคั่ว น้ำตาล มะพร้าวขูด
ขนมเหนียว		ขนมทำด้วยแป้งข้าวเหนียวผสมน้ำนวดแล้วนึ่งให้สุก ตัดเป็นชิ้นๆ คลุกมะพร้าวขูด กินกับน้ำตาลเคี่ยวและข้าวตากคั่วกรอบ
ขนมเปียกปูน		ขนมทำด้วยแป้งข้าวเจ้าละลายน้ำและน้ำตาลกวนผสมกาบมะพร้าวเผาไฟเพื่อให้มีสีดำหริใส่น้ำใบเตย กินกับมะพร้าวขูด
ขนมกล้วย		ขนมทำด้วยแป้งข้าวเจ้าผสมกล้วยน้ำว้า มะพร้าวขูด หรือหัวกะทิ ใช้ใบตองห่อ มีมะพร้าวขูดโรยหน้า นึ่งให้สุก
ขนมเผือก		ขนมทำด้วยแป้งข้าวเจ้าผสมเผือกบด ใช้ใบตองห่อ มีมะพร้าวขูดโรยหน้านึ่งให้สุก
ขนมตาล		ขนมทำด้วยแป้งข้าวเจ้าหรือแป้งญวน เคล้ากับน้ำที่ยีจากผลตาลสุก ใส่แป้งข้าวหมากเล็กน้อย ห่อใบตองหรือใส่กระทงใบตอง มีมะพร้าวขูดโรยหน้า นึ่งให้สุก
ขนมสอดไส้, ขนมใส่ไส้		ขนมทำด้วยแป้งข้าวเหนียว ใส่ไส้หน้ากระฉีกราดด้วยแป้งข้าวเจ้ากวนกับกะทิห่อใบตองนึ่ง
ขนมต้มขาว		ขนมทำด้วยแป้งข้าวเหนียวปั้นเป็นลูกกลมๆ ใส่ไส้น้ำตาลปึก หรือไส้หน้ากระฉีก ต้มให้สุกมีมะพร้าวขูดโรยหน้า
ขนมต้มแดง		ขนมทำด้วยแป้งขาวเหนียวปั้นเป็นแผ่นกลม ต้มให้สุกรับประทานกับน้ำตาลปึกเคี่ยวกับมะพร้าวขูด
ขนมจาก		ขนมทำด้วยแป้งข้าวเหนียวผสมน้ำตาล มะพร้าวขูด ห่อใบจาก ปิ้งไฟให้สุก
ขนมบ้าบิ่น		ขนมทำด้วยแป้งข้าวเหนียวผสมน้ำตาล มะพร้าวขูด ใส่ถาดผิงให้สุก
แป้งจี่		ขนมทำด้วยแป้งข้าวเหนียวผสมน้ำตาล มะพร้าวขูด แล้วทอดบนกระทะที่ทาน้ำมันแต่น้อย
ขนมด้วง		ขนมทำด้วยแป้งข้าวเจ้าต้มแล้วนวด กดลงในภาชนะเป็นรูทำให้คล้ายตัวด้วง ใส่งาคั่วกับน้ำตาลทราย ราดหัวกะทิ
ไข่หงส์, ไข่เหี้ย		ขนมทำด้วยแป้งข้าวเหนียวผสมแป้งข้าวเจ้า กะทิเผือกนึ่งแล้วนวดรวมกัน ใส่ไส้ถั่วเขียวนึ่งผัดกับพริกไทย เกลือทอดแล้วเกลือกน้ำตาลเคี่ยวข้นๆ 

ป ๕๖ ขนมทำด้วยแป้ง ไข่ น้ำตาล และกะทิ
ขนมกลีบสละ		ขนมทำด้วยแป้งมัน ไข่แดง นวดกับหัวกะทิและน้ำเชื่อมร้อนๆ หยอดพิมพ์แล้วอบ
ขนมผิง		ขนมทำด้วยแป้งมันนวดกับน้ำเชื่อมข้นๆ ร้อนๆ และหัวกะทิใส่ไข่แดง ปั้นกลมๆ วางในถาดอบหรือผิง
ทองม้วน		ขนมทำด้วยแป้งสาลีผสมแป้งข้าวเจ้า หัวกะทิ และไข่หยอดลงในพิมพ์ ผิงให้สุกแล้วม้วนเป็นหลอดเล็กๆ 

ป ๕๗ ขนมทำด้วยถั่วและเครื่องผสมอื่นๆ
ขนมเทียน		ขนมทำด้วยแป้งข้าวเหนียวนวดกับน้ำตาล ใส่ไส้ถั่วเขียวนึ่งบดผสมเกลือ พริกไทย มักทำในเทศกาลตรุษจีน
ขนมเทียนนมสาว		ขนมทำด้วยแป้งท้าวยายม่อมผสมน้ำตาล กวนจนสุกและใส ใส่ไส้ถั่วเขียวกวนปั้นเป็นก้อนกลม
ขนมเบื้อง, ขนมเบื้องไทย		ขนมทำด้วยแป้งข้าวเจ้าผสมถั่วเขียวคั่วบดละเอียด แดงและน้ำปูนใสละเลงบนกระทะเหล็กชนิดแบนมีไส้หวานหรือไส้เค็ม
ทองเอก		ขนมทำด้วยไข่แดงกวนกับถั่วทองต้ม ผสมกะทิและน้ำตาลกวนจนแห้ง อัดใส่พิมพ์เป็นรูปต่างๆ ปิดทองคำเปลวเป็นจุดเล็กๆ
ขนมกง		ขนมทำด้วยถั่วเขียวคั่วบดละเอียด กวนในน้ำตาลที่ต้มกับกะทิ ปั้นเป็นวงรูปล้อรถ จุ่มลงในแป้งสำหรับชุบ ทอดไฟร้อนจัดๆ
ขนมถั่วแปบ		ขนมทำด้วยแป้งข้าวเหนียวต้มคลุกกับมะพร้าว มีไส้ถั่วเขียวหรือถั่วทอง ผสมมะพร้าว น้ำตาล เกลือ กินกับงาผสมน้ำตาล

ป ๕๘ ขนมแห้ง
ถั่วตัด		ของกินทำด้วยถั่วลิสงบุบกวนกับน้ำตาลเหนียวๆ อัดใส่ถาดแล้วตัดเป็นแผ่นๆ
งาตัด		ของกินทำด้วยงา กวนกับน้ำตาลอัดใส่ถาดแล้วตัดเป็นแผ่นๆ
ขนมตุ้บตั้บ		ขนมทำด้วยถั่วกวนกับน้ำตาล ทุบให้ละเอียด ตัดเป็นชิ้นๆ 
มะพร้าวแก้ว		ขนมทำด้วยมะพร้าวทึนทึก ขูดเป็นเส้นยาว กวนในน้ำเชื่อมข้นๆ แล้วผึ่งจนแห้ง
วุ้นกรอบ		ขนมทำด้วยวุ้นเคี่ยวค่อนข้างข้นแข็ง ผสมน้ำตาล เคี่ยวจนเป็นยางมะตูม ทิ้งไว้ให้เย็น ตัดหรือแกะเป็นรูปต่างๆ ผึ่งแห้ง
อาลัว		ขนมทำด้วยแป้งถั่ว กวนกับกะทิและน้ำตาลทรายเข้มข้นหยอดทิ้งไว้ให้ตกผลึก
สัมปันนี		ขนมทำด้วยแป้งข้าวเหนียว หรือแป้งมัน กะทิ น้ำตาลทรายกวนแล้วหยอดเป็นลูก ทิ้งไว้ให้แห้ง ข้างนอกเป็นเกล็ด ข้างในข้นเหนียว
จันอับ			ขนมหวานอย่างแห้งของจีน มีหลายอย่างรวมกัน เช่น ข้าวพอง ถั่วตัด

ป ๕๙ ขนมน้ำ
ถั่วดำ			ถั่วชนิดเมล็ดสีดำต้มสุก ใส่หัวกะทิและน้ำตาลปึก นิยมรับประทานกับสาคูเปียกหรือข้าวเหนียวมูน
เต้าทึง		ของหวาน มีถั่วเขียว ลูกเดือย แป้งกรอบ และลูกพลับแห้งเป็นต้น ใส่ในน้ำตาลต้มร้อนๆ
เต้าส่วน		ของหวาน ทำด้วยแป้งมันหรือแป้งข้าวโพดเปียก ใส่ถั่วเขียวนึ่งสุก และน้ำตาลทรายเวลากิน ราดหัวกะทิผสมเกลือ 
วุ้นน้ำเชื่อม		ขนมทำด้วยวุ้นเคี่ยวซอยละเอียดผสมน้ำเชื่อม ใส่น้ำแข็ง
ลอดช่อง		ขนมทำด้วยแป้งข้าวเจ้าผสมน้ำปูน กวนแล้วหยดเป็นตัวกินกับกะทิผสมน้ำตาลปึก
ลอดช่องสิงคโปร์		ขนมทำด้วยแป้งมันกวนแล้วหยดเป็นตัวเล็กๆ กินกับกะทิผสมน้ำเชื่อม
ซ่าหริ่ม		ขนมทำด้วยแป้งถั่วเขียว กวนแล้วหยดเป็นตัวเล็กกว่าลอดช่องกินกับกะทิผสมน้ำเชื่อม
สามแช่		ขนมซึ่งมีเครื่องผสม ได้แก่ วุ้นรังนก ลูกพลับแห้ง ฟักแช่อิ่มใส่ในน้ำเชื่อม
รวมมิตร		ขนมซึ่งมีส่วนผสมหลายอย่าง เช่น วุ้น สาคู มะพร้าว ขนุนเป็นต้น ใส่ในน้ำเชื่อมและหัวกะทิสด

ป ๖๐ ของหวานทำด้วยผลไม้
ลอยแก้ว		ของหวานทำด้วยผลไม้รสเปรี้ยว ลอยในน้ำเชื่อมเจือเกลือเล็กน้อย
แกงบวด		ของหวานที่ใช้ผลไม้ เช่น เผือก มัน ฟักทอง ต้มกับน้ำตาลปึก และกะทิ
กล้วยบวชชี		ของหวาน ทำด้วยกล้วยน้ำว้า หรือกล้วยไข่ห่ามๆ ต้มในกะทิ น้ำตาลทราย และเกลือ
แช่อิ่ม		ของหวาน มักทำด้วยผลไม้รสเปรี้ยว ดองเกลือ แช้วแช่ในน้ำเชื่อมข้นๆ อาจนำมาผึ่งแห้งเพื่อเก็บไว้นานๆ
กล้วยแขก		กล้วยน้ำว้าชุบแป้งทอด
ข้าวเม่าทอด		กล้วยไข่หุ้มด้วยข้าวเม่าบดคลุกกับมะพร้าว ชุบแป้งทอดเป็นแพๆ [ล.ว่า แพ, ลูก]
ส้มแผ่น, ส้มลิ้ม		มะม่วงกวนที่แผ่เป็นแผ่นๆ

ป ๖๑ ของว่าง
กะหรี่ปั๊บ		ของกินทำด้วยแป้งสาลีนวดกับหัวกะทิหรือเนย ห่อไส้ผสมผงกะหรี่ จับเป็นครึ่งวงกลมม้วนบิดริมแป้งที่ประกบกันให้เป็นลายเกลียว ทอดน้ำมันจนเหลือง
พาย		ขนมทำด้วยแป้งสาลีผสมเนยใส่พิมพ์อบ บางอย่างมีไส้ต่างๆ บางอย่างใส่หน้าภายหลัง
ปั้นสิบ, แป้งสิบ		ของกินใช้แป้งข้าวเจ้าต้มแล้วนวดให้เหนียว ใส่ไส้หมูหรือปลา บิดริมแป้งตรงที่ประกบกันให้เป็นลายเกลียว นึ่งสุกกินกับผัก
ปั้นขลิบ, แป้งสิบทอด		ของกินทำด้วยแป้งสาลีนวดกับหัวกะทิ ใส่ไส้หมูผัดกับเครื่องต่างๆ มีถั่วลิสงเป็นต้น ประกบริมแป้งจีบเป็นลายเกลียว ทอดกรอบ
ข้าวเกรียบปากหม้อ		ของกินทำด้วยแป้งข้าวเจ้าผสมแป้งมัน น้ำปูนใส กะทิ เกลือ ละเลงบนผ้าขาวบางขึงปากหม้อ ใช้ไอน้ำทำให้สุกมีไส้กุ้งหรือหมู
สาคูไส้หมู		ของกินทำด้วยแป้งสาคูปั้นเป็นก้อนกลมๆ ใส่ไส้หมูนึ่งสุก
ขนมเปี๊ยะ		ขนมทำด้วยแป้งเป็นชั้นๆ มีไส้ถั่วกวนหรือไส้ฟักหวาน
ข้าวตังหน้าตั้ง		ของกินทำด้วยหมู กุ้ง ต้มกับกะทิ ผสมเครื่อง มีหัวหอม ถั่วลิสง เป็นต้น ปรุงรสด้วย เกลือ น้ำตาล น้ำมะขามเปียกเล็กน้อย เป็นหน้าตั้ง กินกับข้าวตังทอด
ขนมปังหน้าหมู		ของกินทำด้วยขนมปังใส่หน้าหมูบดหรือสับผสมเครื่องมีหัวหอม พริกไทย เกลือ หรือน้ำปลา รากผักชี ไข่ ทอดกินกับน้ำจิ้มแตงดอง
ทองพลุเค็ม		ของกินทำด้วยแป้งสาลีกวนในน้ำที่ผสมน้ำตาลและเนยต้มเดือด ให้แป้งสุกล่อนจากหม้อ จึงใส่ไข่ทีละลูก กวนให้เข้ากัน ทอดจนเหลือง แล้วผ่าใส่ไส้เค็ม มีหมูบดผัดกับเครื่องเช่นหัวหอมเป็นต้น
ขนมจีบ		ของกินทำด้วยแป้งสาลีนวดกับน้ำเดือด แล้วปั้นเป็นเบ้าใส่ไส้หมู ปู ผสมเครื่องปรุงมีพริกไทย กระเทียม ซีอิ๊ว เป็นต้น บีบปากเป็นจีบ นึ่งสุก กินกับซิ๊วดำผสมน้ำส้ม
ไส้กรอก, ปลาแนม		ของกิน มีไส้กรอกทำด้วยหมูบดผสมน้ำพริกแกงคั่วถั่วลิสงเป็นต้น กรอกลงในไส้หมูแล้วอบหรือปิ้ง กินกับปลาแนมทำด้วยเนื้อปลานึ่ง ยีละเอียดผสมข้าวคั่วกับเครื่องปรุงมีรส เค็ม หวาน ใส่กระเทียม ผิวส้มซ่า

ป ๖๒ ลูกอมลูกกวาด
ลูกอม		ของกินใช้อม มีรสต่างๆ
ลูกกวาด		ของหวานทำด้วยน้ำตาล มีลักษณะแน่นแข็งกลม ใช้เคี้ยวหรืออมให้ค่อยๆ ละลายไปเอง
ทอฟฟี่		ของหวานทำด้วยน้ำตาลกวนกับนมหรือเนยเป็นต้น มักปั้นเป็นก้อน ห่อกระดาษแก้ว บิดหัวท้าย
อมยิ้ม		ลูกกวาดขนาดใหญ่เสียบไม้ใช้อม

ป ๗๐ สิ่งที่ใช้ประกอบอาหารและปรุงอาหาร
เครื่องปรุง		สิ่งที่ใช้ประกอบอาหาร
เครื่องปรุงรส		สิ่งที่ช่วยทำให้รสอาหารดีขึ้น
เครื่องพวง		เครื่องปรุงรสที่ใส่พวงหิ้ว
เกลือ		ดูความหมายใน ท ๔ 
กะปิ, เยื่อเคย		ของเค็มทำด้วยกุ้งกับเกลือโขลกและหมักไว้
น้ำเคย		น้ำที่ได้จากเยื่อเคย มีรสเค็ม
น้ำปลา		น้ำทำจากปลาหรือสิ่งอื่นหมักกับเกลือ มีรสเค็ม
ซีอิ๊ว		น้ำทำจากถั่วเหลือง มีรสเค็มอย่างใสเหมือนน้ำปลา เรียกซีอิ๊วขาว อย่าข้น เรียก ซีอิ๊วดำ
ซอส		สิ่งที่มีลักษณะเหลวหรือค่อนข้างข้น ใช้จิ้มหรือปรุงราอาหารให้ดีขึ้น
น้ำตาล		สิ่งซึ่งมีรสหวานโดยมากได้จากตาล มะพร้าว อ้อย มีหลายชนิด เช่น น้ำตาลทราย, น้ำตาลปี๊บ, น้ำตาลปึก, น้ำตาลแว่น
ขัณฑสกร		น้ำตาลกรวด; เครื่องยาไทยอย่างหนึ่งคล้ายน้ำตาลกรวด
กะทิ, น้ำกะทิ		น้ำที่คั้นออกจากมะพร้าวขูด
น้ำส้ม, น้ำส้มสายชู		น้ำรสเปรี้ยวที่ได้จากส่าเหล้าหมักตากแดดทิ้งไว้
มะขามเปียก, ส้มมะขาม		เนื้อในมะขามซึ่งใช้เป็นเครื่องปรุงอาหารให้มีรสเปรี้ยว [ล.ว่า ปั้น]
มัสตาร์ด		สิ่งที่ทำจากเมล็ดพืชหนึ่งมีสีเหลือง รสเผ็ด
พริกไทย		ผลของไม้เถา มีรสเผ็ดร้อนถ้ามีเปลือกหุ้ม เรียก พริกไทยดำ ถ้าเอาเปลือกออก เรียก พริกไทยล่อน หรือ พริกไทยขาว
น้ำมัน		ดูความหมายใน น ๙๔
น้ำมันสลัด		น้ำมันที่ได้จากพืชบางชนิด เช่น มะกอก ใช้คลุกกับส่วนผสมอื่นๆ เพื่อปรุงรสและกลิ่นในการทำยำสลัด
น้ำเชื้อ		น้ำที่ต้มเคี่ยวกระดูกเพื่อปรุงอาหาร; หัวน้ำหอมหรือน้ำหวานเป็นต้น
เครื่องแกง		สิ่งที่ใช้ปรุงแกง มีพริก กะปิ ข่า ตะไคร้ ฯลฯ
น้ำเชื่อม		น้ำตาลทรายผสมน้ำตั้งไฟจนละลาย ใช้ใส่ขนม
ผงฟู		สารผสมที่ใช้ทำให้ขนมปังและขนมบางประเภทมีเนื้อฟูพรุน
น้ำนมแมว		ของเหลวที่มีกลิ่นหอมคล้ายดอกนมแมว ใช้ปรุงกลิ่นขนมเป็นต้น
น้ำดอกไม้สด		น้ำที่ลอยดอกมะลิ มีกลิ่นหอม

ป ๗๑ น้ำที่เหลือจากการทำอาหาร
น้ำซาวข้าว		น้ำที่รินออกเมื่อซาวข้าว
น้ำข้าว		น้ำที่ได้เมื่อเช็ดน้ำออกหลังจากที่ข้าวสุกแล้ว
น้ำคาวปลา		น้ำล้างปลาที่มีเมือกและเลือดติด ใช้รดต้นไม้ให้งาม

ป ๗๒ ลักษณะอาหาร
น่ากิน		ดูชวนกิน
เป็นขมวน, เป็นขี้ขมวน		เป็นขุยๆ บนปลาแห้ง เนื้อแห้ง เป็นต้นเพราะหนอนชนิดหนึ่งชื่อขมวนกินแล้วทิ้งรอยไว้
ตากบ, ตากบตาเขียด		มีลักษณะคล้ายตากบ ใช้เปรียบข้าวที่หุงดิบๆ สุกๆ
เสาะท้อง		ทำให้ท้องร่วง
อยู่ท้อง		อิ่มได้นาน
แก่ไฟ, เกรียม, ดิบ, สุกๆ ดิบๆ, ไหม้			ดูความหมายใน ท ๒๕๑

ป ๘๐  ป ๘๑ เครื่องใช้ในการกิน
ป ๘๐ สิ่งที่ใช้ตัก คีบ และจิ้มอาหาร
ตะหลิว		เครื่องใช้สำหรับแซะหรือตักของที่ทอดหรือผัดในกระทะ ทำด้วยเหล็ก [ล.ว่า เล่ม, อัน]
ทัพพี		เครื่องใช้สำหรับคดข้าว ทำด้วยทองเหลืองเป็นต้น [ล.ว่า คัน, เล่ม, อัน]
กระจ่า, จวัก, จ่า, ตวัก		เครื่องใช้สำหรับตักแกง ทำด้วยกะลามะพร้าว มีด้ามถือ [ล.ว่า เล่ม, อัน]
ช้อน; ฉลองพระหัตถ์ช้อน (ราชา)		เครื่องใช้สำหรับตักของกินเข้าปากเป็นต้น มีหลายชนิด เช่น ช้อนคาว, ช้อนหวาน, ช้อนชา, ช้อนกาแฟ, ช้อนโต๊ะ, ช้อนซุป [ล.ว่า คัน]
ช้อนกลาง		ช้อนที่ใช้ตักแบ่งอาหารสำหรับผู้ที่รับประทานร่วมกัน [ล.ว่า คัน]
ส้อม; ฉลองพระหัตถ์ส้อม (ราชา)		เครื่องใช้สำหรับทิ่มของกินเข้าปาก [ล.ว่า คัน]
ช้อนส้อม; ฉลองพระหัตถ์ (ราชา)		ช้อนและส้อม [ล.ว่า คู่]
ตะเกียบ; ฉลองพระหัตถ์ตะเกียบ (ราชา)		เครื่องใช้สำหรับคีบอาหาร [ล.ว่า ข้าง, คู่]

ป ๘๑ สิ่งที่ใช้ใส่ของกิน ของเคี้ยว	
จาน; จานเครื่องต้น (ราชา : กษัตริย์)		ภาชนะรูปแบนๆ  เช่น จานข้าว [ล.ว่า ใบ, ลูก]
พระสุพรรณภาชน์ (ราชา)		ภาชนะสำหรับใส่พระกระยาหาร ทำด้วยทองคำทั้งชุด [ล.ว่า องค์]
จานเชิง		ภาชนะกระเบื้องลักษณะแบนกลมคล้ายจานยกขอบและมีเชิง
ถ้วย		ภาชนะก้นลึกขนาดเล็ก เช่น ถ้วยน้ำพริก [ล.ว่า ใบ, ลูก]
ถ้วยตะไล		ถ้วยกระเบื้องเล็กๆ ชนิดหนึ่ง สำหรับใส่ขนมแล้วนึ่งเป็นต้น
ชาม; ชามเครื่องต้น (ราชา : กษัตริย์)		ภาชนะก้นลึกขนาดใหญ่กว่าถ้วย เช่น ชามแกง [ล.ว่า ใบ, ลูก]
ปิ่นโต		ภาชนะสำหรับใส่ของกิน ซ้อนกันเป็นชั้นๆ มีหูร้อยหิ้วได้ [ล.ว่า ใบ, ลูก; เถา, สาย]
ถ้ำชา		ภาชนะที่โดยมากทำด้วยตะกั่วชนิดหนึ่ง สำหรับใส่ใบชา รูปร่างคล้ายขวด มีฝาปิด [ล.ว่า ใบ, ลูก]
เชี่ยน, เชี่ยนหมาก		ภาชนะสำหรับใส่เครื่องหมากพลู [ล.ว่า ใบ, ลูก; ชุด, ที่, สำรับ]
หย่อง		สิ่งสำหรับใส่หมากพลู มีรูปเหมือนถาดขอบสูงมีตีน โดยมากทำด้วยทองเหลือง [ล.ว่า ใบ, ลูก]
กระติก		ภาชนะเก็บอาหารหรือน้ำ ถ้าเป็นกระติกน้ำร้อนจะช่วยให้คงความร้อน ถ้าเป็นกระติกน้ำแข็งจะช่วยให้คงความเย็น [ล.ว่า ใบ, ลูก]
ตู้เย็น		ตู้เก็บอาหารหรือน้ำ ช่วยให้คงความเย็น

ป ๘๒  ป ๘๖ เครื่องใช้สำหรับทำอาหารและสูบยา
ป ๘๒ สิ่งที่ทำให้ขาดหรือหลุด
มีด		ดูความหมายใน  บ ๑๐๓ 
ปังตอ, มีดปังตอ		มีดใหญ่ ใช้สับหมูเป็นต้น [ล.ว่า เล่ม]
เนียน		เครื่องใช้สำหรับแซะหรือตัดขนม

ป ๘๓ สิ่งที่ทำให้แตกหรือละเอียด
ครก		เครื่องใช้ที่มีลักษณะอย่างหลุมสำหรับตำด้วยสาก มีหลายชนิด เช่น ครกกะเบือ เป็นครกดินหรือครกหิน สำหรับตำน้ำพริกเป็นต้น, ครกกระเดื่อง เป็นครกที่ใช้ตำด้วยกระเดื่อง, ครกซ้อมมือ	 เป็นครกที่ทำด้วยไม้ทั้งท่อนขนาดใหญ่ ขุดเนื้อในออกให้เป็นหลุมลึก สำหรับตำข้าวเป็นต้น ด้วยสากหรือตะลุมพุก [ล.ว่า ใบ, ลูก]
ตะบัน		เครื่องตำหมากมีรูปคล้ายกระบอก มีลูกตะบันสำหรับตำและมีดากอุดก้น [ล.ว่า อัน; ชุด]
สาก		สิ่งที่เป็นท่อนกลมยาว ทำด้วยหินและไม้เป็นต้น ใช้ตำคู่กับครก [ล.ว่า อัน]
ไม้ตีพริก, สากกะเบือ		สากไม้ใช้คู่กับครกกะเบือ [ล.ว่า อัน]
ตะลุมพุก		ไม้ท่อนกลมๆ มีด้ามขนาดใหญ่ ใช้ตำข้าว ขนาดเล็ก ด้ามสั้น ใช้ทุบผ้าให้เรียบ [ล.ว่า อัน]
กระเดื่อง		เครื่องตำข้าว ใช้เท้าเหยียบที่ปลายทำให้กระดก
โม่			เครื่องบดทำด้วยหินกลมแบนประกบกัน มีมือหมุนสำหรับจับหมุนหินแผ่นบนให้บดข้าวหรือถั่วให้ละเอียด [ล.ว่า โม่]
เครื่องสีข้าว		เครื่องสำหรับหมุนบดข้าวเปลือกให้เปลือกแตกเป็นข้าวกล้อง [ล.ว่า เครื่อง]
สีลม		เครื่องสีข้าวซึ่งใช้กำลังลมหมุนใบพัดให้หมุนเครื่องจักร [ล.ว่า เครื่อง]
เครื่องบด		เครื่องสำหรับบดเนื้อเป็นต้น

ป ๘๔ ภาชนะสำหรับทำอาหาร
หม้อ		ภาชนะก้นลึกมีฝาปิด ทำด้วยดินเผาหรือโลหะต่างๆ [ล.ว่า ใบ, ลูก]
หม้ออวย, อวย		หม้อดินหรือหม้อเคลือบที่มีด้ามหรือหูสำหรับจับ [ล.ว่า ใบ, ลูก]
อีเลิ้ง		ดูควาหมายใน บ ๗๘
กระดี่		ชื่อหม้อแกงขนาดใหญ่ ปากกว้าง มีขีดเป็นรอยโดยรอบ [ล.ว่า ใบ, ลูก]
หวด		ภาชนะดินเผาสำหรับนึ่งของ [ล.ว่า ใบ, ลูก]
กระทะ, กะทะ		ภาชนะก้นตื้นปากผายใช้สำหรับหุงต้มและทอด กระทะที่มีขนาดใหญ่มาก เรียก กระทะใบบัว [ล.ว่า ใบ, ลูก]
ซึ้ง, ลังถึง		ภาชนะสำหรับนึ่งของ มีฝาคล้ายฝาชี [ล.ว่า ใบ, ลูก; ชั้น]

ป ๘๕ เครื่องใช้อื่นๆ สำหรับทำอาหาร
เขียง			แผ่นไม้สำหรับรองรับการสับหั่น [ล.ว่า เขียง, อัน]
กระชอน		เครื่องกรอง โดยปรกติสานด้วยผิวไม้ไผ่ ใช้กรองกะทิเป็นต้น [ล.ว่า อัน]
ตับ		ไม้สำหรับหนีบปลาปิ้งไฟ [ล.ว่า อัน]
ตะกรับ		เหล็กทำเป็นซี่ๆ มีด้ามจับสำหรับปิ้งปลาเป็นต้น [ล.ว่า แผ่น, อัน]
กระต่าย, กระต่ายขูดมะพร้าว		เครื่องมือสำหรับขูดมะพร้าวที่ยังไม่ได้กระเทาะเปลือก [ล.ว่า ตัว]
ข่า		ไม้ที่ทำเป็นร้าขึ้นคร่อมกองไฟสำหรับปิ้งปลา [ล.ว่า แผง]

ป ๘๖ เครื่องใช้สำหรับสูบยา
มอระกู่		หม้อสูบยาของชาวอาหรับ [ล.ว่า ใบ, ลูก; ชุด]
บ้องกัญชา		ปล้องไม้ไผ่ชนิดขังข้อสำหรับสูบกัญชา [ล.ว่า บ้อง]
บ้องยาแดง		ปล้องไม้ไผ่ชนิดขังข้อสำหรับสูบยาแดง

ป ๙๐  ป ๙๒ สิ่งที่เกี่ยวกับการรักษาโรค
ป ๙๐ สิ่งที่ใช้รักษาหรือป้องกันการเจ็บป่วย
ยา; พระโอสถ (ราชา); คิลานเภสัช, คิลานปัจจัย, เภสัช (สมณะ); ยาหยูก, หยูกยา (ไม่ทางการ) โอสถ, เภสัช (เขียน, กวี)		สิ่งที่รักษาโรคบรรเทาความเจ็บปวดหรือบำรุงร่างกาย อาจเรียกตามสรรพคุณ เช่น ยาระบาย, ยาถ่าย, ยารุ, ยาประสะ, ยาชูกำลัง, ยาระงับปวด, ยาบรรเทาปวด, ยาแก้ปวด, ยาชา, ยาสลบ, ยานอนหลับ, ยาแก้ไข้, ยาลดไข้, ยาฟอกเลือด, ยาบำรุงโลหิต, ยาลดกรด, ยาขับเสมหะ, ยาลม อาจเรียกตามลักษณะ เช่น ยาเม็ด, ยาน้ำ, ยาผง, ยาลูกกลอน, ยาดำ, ยาหอม, อาจเรียกตามส่วนประกอบ เช่น ยาสมุนไพร, ยาปฏิชีวนะ อาจเรียกตามวิธีทำ เช่น ยาดอง, ยาต้ม อาจเรียกตามการใช้ เช่น ยาทา, ยากิน, ยาฉีด, ยาดม, ยาอม, ยากวาดคอ, ยาหยอดตา, ยาเหน็บ [ล.สำหรับยาที่ปรุงขึ้นว่า ขนาน; สำหรับยาจีน ที่จัดเป็นชุดว่า เทียบ; เรียก ตามลักษณะหรือบรรจุภัณฑ์ เช่น เม็ด ขวด]
ยาเกร็ด			ยารักษาโรคเบ็ดเตล็ด
ยากลางบ้าน			ยาเกร็ดที่ชาวบ้านเชื่อถือกันเอง
ยาผีบอก		ยารักษาโรคที่คนตายไปแล้วมาเข้าฝันบอกให้
น้ำมันหม่อง, ยาหม่อง			ยาขี้ผึ้งชนิดหนึ่งใช้บรรเทาอาการขัดยอกหรือเจ็บปวดเป็นต้น
ยาเขียว			ยารักษาโรค ทำด้วยใบไม้ล้วนมีหลายชนิด
ยาธาตุ			ยาคุมท้องให้เป็นปรกติ
ยาหมู่			ยาที่ประกอบด้วยสิ่งต่างๆ ที่เป็นของแข็ง มีแก่นไม้ เขี้ยวงา ใช้ฝนกินแก้ร้อนใน
เยี่ยวอูฐ			ยาดมชนิดหนึ่งประกอบด้วยเม็ดแอมโมเนียมคาร์บอเนตผสมน้ำแอมโมเนีย และสารหอมบางอย่าง
กอเอี๊ยะ		ขี้ผึ้งปิดแผลชนิดหนึ่งแบบจีน [ล.ว่า แผ่น]
น้ำมันระกำ		น้ำมันกลั่นได้จากใบของต้นไม้ชนิดหนึ่ง ใช้ทานวดแก้เคล็ดบวม มีกลิ่นหอมฉุน
น้ำมันเขียว		น้ำมันสีเขียวแกมน้ำเงินกลั่นได้จากใบของต้นเสม็ด ใช้ทานวดแก้เคล็ดบวม มีกลิ่นหอมฉุน
น้ำมันมนตร์		น้ำมันมะพร้าวที่เสกเป่าด้วยเวทมนตร์คาถา ใช้ทาแก้เมื่อยขบเป็นต้น
วัคซีน		ผลิตผลที่ประกอบด้วยเชื้อไวรัสหรือแบคทีเรียที่ถูกฆ่าหรือทำให้มีฤทธิ์อ่อนแรงจนไม่เป็นอันตรายสำหรับฉีดเข้าสู่ร่างกายเพื่อกระตุ้นให้เกิดภูมิคุ้มกันโรค ซึ่งเกิดจากเชื้อนั้นๆ 
เซรุ่ม			ของเหลวสีเหลืองใสที่สกัดจากเลือดสัตว์ เช่น ม้า กระต่าย สำหรับฉีดเข้าร่างกายเพื่อให้เกิดภูมิต้านทานโรค

ป ๙๑ สิ่งที่ใช้ในการรักษาหรือป้องกันการเจ็บป่วย
สำลี		ปุยฝ้ายที่นำมาฟอกให้ขาวและไม่มีสิ่งแปลกปลอมเพื่อใช้ในทางการแพทย์เป็นต้น
ผ้ากอซ			ผ้าบางโปร่งใช้ปิดแผลหรือพันแผล [ล.ว่า ชิ้น; ม้วน]
ผ้าพันแผล		ผ้าบางโปร่งเป็นแถบยาวๆ พันบาดแผล [ล.ว่า ชิ้น; ม้วน]
ปลาสเตอร์		ผ้ายางปิดแผล
เข็มฉีดยา		เข็มที่ใช้ฉีดยาเข้าร่างกาย
ผ้ายาง			ผืนยางหรือพลาสติก ใช้ปูที่นอนหรือเบาะเป็นต้น [ล.ว่า ผืน, แผ่น]
เฝือก			อุปกรณ์ที่ใช้ดามกระดูกหรือข้อ [ล.ว่า เฝือก]
ปอดเหล็ก		เครื่องกลไกที่ทำให้ทรวงอกบีบและขยายในการหายใจใช้เมื่อกล้ามเนื้อเป็นอัมพาตเคลื่อนไหวตามธรรมชาติไม่ได้
รถเข็น			ที่นอนคนเจ็บทำครึ่งเตียงครึ่งเก้าอี้ ใส่ล้อ ๔ ล้อให้เข็นไปได้
เปล, เปลหาม		เครื่องสำหรับหามคนเจ็บ [ล.ว่า เปล]
ถุงยางอนามัย		ถุงยางที่ใช้ป้องกันโรคติดต่อทางเพศ

ป ๙๒ สิ่งที่ใช้ในการผลิตยา
กระสาย		เครื่องแทรกยา เช่น เหล้า
แคปซูล		หลอดเล็กๆ ทำด้วยสารที่ไม่เป็นพิษและละลายได้ง่าย ใช้บรรจุยา [ล.ว่า แคปซูล, เม็ด]
โกร่ง, โกร่งบดยา		เครื่องบดยารูปคล้ายครกหรือถ้วย มีสากสำหรับบดให้ละเอียด [ล.ว่า ใบ]
แม่หินบด		หินสี่เหลี่ยมสำหรับรองรับยาที่จะบด
ลูกหินบด		หินแท่งกลมยาวสำหรับบดยา

ป ๑๐๐ ที่กินหรือเสพ
โรงอาหาร		สถานที่สำหรับรับประทานอาหารของคนจำนวนมาก
ห้องอาหาร; ห้องกินข้าว (ไม่เป็นทางการ)		สถานที่สำหรับรับประทานอาหารในบ้านเรือนและสำนักงานเป็นต้น
ร้านอาหาร		สถานที่ขายอาหาร
ภัตตาคาร		สถานที่ขายอาหารราคาแพง
เหลา		สถานที่ขายอาหารราคาแพงและมักเป็นอาหารจีน
โรงยา		สถานที่สำหรับสูบฝิ่น
บาร์		ร้านขายเครื่องดื่มประเภทมีแอลกอฮอล์; สถานบริการเครื่องดื่มภายในบ้านเป็นต้น

ป ๑๐๑ ที่ทำอาหาร
ครัว		โรงหรือเรือนหรือห้องสำหรับทำกับข้าวของกิน
ครัวไฟ		โรงหรือเรือนสำหรับทำกับข้าวของกิน
ห้องครัว; ห้องเครื่อง (ราชา)		ห้องสำหรับทำกับข้าวของกิน
โรงครัว		โรงสำหรับทำและเก็บกับข้าวของกิน

ป ๑๐๒ ที่รักษาโรค
โรงพยาบาล		สถานรักษาพยาบาลขนาดใหญ่
สถานพยาบาล		สถานรักษาพยาบาลขนาดเล็ก
คลินิก		สถานรักษาพยาบาลของเอกชนมักไม่รับผู้ป่วยให้พักรักษาตัวประจำ; แผนกของโรงพยาบาลที่รักษาโรคเฉพาะทาง
สถานีอนามัย; สุขศาลา (โบ)		สถานที่ให้บริการเกี่ยวกับสุขภาพอนามัยคือทั้งตรวจรักษาและป้องกันโรคให้แก่ประชาชน
ศูนย์สาธารณสุข		สถานที่ให้บริการเกี่ยวกับสุขภาพอนามัย อยู่ในสังกัดกรุงเทพมหานคร
