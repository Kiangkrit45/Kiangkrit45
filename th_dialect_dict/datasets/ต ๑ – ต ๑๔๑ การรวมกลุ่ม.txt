ต ๑  ต ๑๔๑ การรวมกลุ่ม

ต ๑  ต ๖ การรวมกันและการแตกแยก
ต ๑ การรวมกัน
รวมตัว		อาการที่เข้าด้วยกันเป็นกลุ่ม เช่น เราต้องจัดการไม่ให้พวกมันรวมตัวกันได้
รวมหัว		อาการที่รวมเข้ากันเป็นกลุ่มและร่วมกันกระทำ (มักใช้ในทางไม่ดี) เช่น คนงานรวมหัวกันต่อต้านนายจ้าง
รวมกลุ่ม	อาการหรือสภาพที่เข้าด้วยกันเป็นกลุ่ม เช่น เรารวมกลุ่มกันได้, ยืนรวมกลุ่มกัน
เข้ากลุ่ม		เข้าไปอยู่ในกลุ่ม เช่น พอเข้ากลุ่มก็ซนตามเพื่อน
จับกลุ่ม		สภาพที่เข้าด้วยกันเป็นกลุ่ม เช่น นั่งจับกลุ่ม
ผนึกกำลัง	รวมกันให้เป็นปึกแผ่น เช่น เราต้องผนึกกำลังต่อต้านศัตรู
ชุมนุม ; ชุมนุมสโมสร, สโมสรประชุม (เขียน) ; สโมสร (กวี)	การรวมกันเพื่อจุดประสงค์บางประการ เช่น ผู้ตนมาชุมนุมกันถวายพระพร, รัสเซียชุมนุมกองทัพเรือของตนไว้ในทะเลบอลติก, เทพยดามาแวดล้อมสโมสรประชุมกัน
มั่วสุม		ชุมนุมกันทำสิ่งไม่ดี เช่น ที่นี่เป็นแหล่งมั่วสุมเล่นการพนัน
สุมหัว (ปาก)	ชุมนุมกันคิดทำสิ่งไม่ดี เช่น สุมหัวกันนินทา
ประชุม		มารวมกันเพื่อกิจการบางอย่าง เช่น กำนันเรียกชาวบ้านมาประชุมกัน, มีการประชุมเพื่อจัดงานโรงเรียน
สัมมนา		ประชุมเพื่อแลกเปลี่ยนความรู้และความคิดเห็นเพื่อหาข้อสรุปในเรื่องใดเรื่องหนึ่ง เช่น ไปสัมมนาที่เชียงใหม่ ; การประชุมเช่นนั้น เช่น จัดสัมมนา
ประชุมสุดยอด	การประชุมระหว่างประเทศของเจ้าหน้าที่ฝ่ายบริหารระดับสูงของรัฐบาล
สมัชชา		การประชุมเพื่อประโยชน์อย่างใดอย่างหนึ่งโดยเฉพาะ เช่น สมัชชาสหประชาชาติ ; ที่ประชุม
รวม		ดูความหมายใน ท ๒๑๖
ต ๒ การไม่รวมกัน
แยกย้าย		แยกกันไปในทิศทางต่างๆ เช่น แยกย้ายกันไปเก็บข้าวของ
แตก		แยกจากกัน รวมกันอีกไม่ได้ เช่น ข้าศึกแตกหนีระส่ำระสาย
แตกกระจาย	แตกไปคนละทาง เช่น ฝ่ายเราโจมตีข้าศึกแตกกระจาย
แตกกระเจิง	แตกหนีไปคนละทาง เช่น พอเห็นยายสาย เด็กๆ ก็แตกกระเจิง
แตกฮือ		แตกกันไปด้วยความตื่นเต้นสุดขีด เช่น ฝูงชนแตกฮือ
แตกฉานซ่านเซ็น	แตกกระจัดกระจาย เช่น ราษฎรแตกฉานซ่านเซ็นหนีข้าศึก
แตกกลุ่ม, แตกฝูง	แยกออกจากกลุ่ม เช่น นักเรียนอย่าแตกกลุ่มระวังจะหลง
แยกกลุ่ม	แยกออกไปเป็นกลุ่มอื่น
แบ่งกลุ่ม	แบ่งเป็นกลุ่มๆ
สลายตัว		ไม่เป็นกลุ่มอีกต่อไป เช่น การชุมนุมสลายตัว
พลัดพราก	ต้องแยกจากบุคคลหรือถิ่นที่มีความผูกพัน เช่น พลัดพรากจากพ่อแม่, พลัดพรากจากถิ่นฐานเดิม
แพแตก (สำ)	กระจายกระจายกันไปเพราะหมดที่พึ่ง เช่น พอพ่อตาย ก็แพแตก
บ้านแตกสาแหรกขาด (สำ)	ไม่อาจรวมกันได้อีก
บ่อนแตก (สำ)	การชุมนุมต้องเลิกไปเพราะมีผู้ก่อเรื่อง เช่น เขาไปที่ไหน บ่อนแตกที่นั่น
แยก, กระจัดกระจาย, กระจัดพลัดพราย	ดูความหมายใน ท ๒๑๕

ด ๓ การไม่รวมกับผู้อื่น
ปลีก, ปลีกตัว	แยกออกไป เช่น กว่าจะปลีกจากเพื่อนๆ ได้ ก็ดึก
เก็บตัว, เก็บเนื้อเก็บตัว	ดูความหมายใน ช ๘๐

ต ๔ ลักษณะที่ไม่รวมกับผู้อื่น
โดดเดี่ยว, ลำพัง	  ดูความหมายใน ท ๒๑๐
เอกเทศ		แยกจากผู้อื่น เช่น อยู่เป็นเอกเทศ, บริหารงานเป็นเอกเทศ
เป็นส่วนๆ	คนละส่วนไม่รวมกัน
เป็นส่วนสัด, เป็นสัดเป็นส่วน	เป็นระเบียบ ไม่ก้าวก่ายกัน
เดียวดาย	อยู่ตามลำพังไม่มีผู้ใกล้ชิด

ต ๕ การรักใคร่กลมเกลียวกัน
สมัครสมานสามัคคี, สามัคคี	รวมกันเป็นหนึ่งเดียว ไม่แตกแยก เช่น ขอให้พวกเราสามัคคีกัน
กลมเกลียว	เข้ากันด้วยดี ไม่แตกแยก เช่น อยากให้ลูกๆรักใคร่กลมเกลียวกัน
ปรองดอง	ไม่แก่งแย่งทะเลาะวิวาทกัน เช่น พยายามจะให้ทั้งสองฝ่ายปรองดองกัน
เป็นน้ำหนึ่งใจเดียวกัน	ร่วมกันกระทำเหมือนเป็นบุคคลเดียวกัน ไม่แตกแยก
สมานฉันท์	ความพอใจร่วมกัน เช่น ขอให้มวลสตรีมีสามนฉันท์

ต ๖ การแตกแยกกัน
แตกแยก	แตกสามัคคี เช่น ฉันไม่อยากให้เกิดความแตกแยกในหมู่พวกเรา
แตกร้าว, ร้าวฉาน	ดูความหมายใน ช ๖๘
แบ่งพรรคแบ่งพวก, แยกก๊กแยกเหล่า (ไม่ทางการ)		แบ่งว่าผู้ใดเป็นพวกใคร

ต ๗  ต ๒๓ บุคคลและกลุ่มบุคคล
ต ๗ คน
มนุษย์		สัตว์ที่รู้จักใช้เหตุผล; สัตว์ที่มีจิตใจสูง(มักใช้ในความหมายว่าต่างกับสัตว์และพืช)
มนุษยชาติ	มนุษย์ทั่วไป เช่น เป็นประโยชน์แก่มนุษยชาติ
คน ; ชน (เขียน) ; นร, นรา (กวี)	มนุษย์ (ใช้ทั่วไป) เช่น มีคนอยู่ในห้อง, ชนชาติไทย
ผู้คน		คนทั่วไป เช่น ถนนไม่มีผู้คน
สาธารณชน	ประชาชนทั่วไป เช่น เป็นประโยชน์ต่อสาธารณชน
อารยชน		ชนที่เจริญด้วยขนบธรรมเนียมอันดี เช่น พึงประพฤติเยี่ยงอารยชน
อนารยชน	ชนที่ยังไม่เจริญ

ต ๘ บุคคล
บุคคล ; บุทคล (กวี)	คนคนหนึ่ง
ปัจเจกชน, ปัจเจกบุคคล	บุคคลแต่ละคน
บุคคลสาธารณะ		บุคคลที่ประชาชนคอยจับตามอง เช่น บุคคลสาธารณะย่อมไม่มีความเป็นส่วนตัว
ปูชนียบุคคล	บุคคลที่ควรบูชา

ต ๙ กลุ่มบุคคลพวกเดียวกัน
ฝูง	คนหรือสัตว์ต่างๆ ที่อยู่ด้วยกันเน้นว่ามีจำนวนมาก เช่น ฝูงชน, ฝูงมด
โขยง	คนหรือสัตว์ทั้งหมู่ เช่น เพื่อนมาเยี่ยมทั้งโขยง
นิกร (กวี)	หมู่ ; พวก (มักใช้แก่คน)
ก๊ก (ปาก)	คนที่เข้าร่วมเป็นฝ่ายเดียวกันเช่น คนไทยแยกกันเป็นก๊กๆ ; คนตระกูลเดียวกัน เช่น พี่น้องก๊กนี้มักทะเลาะกันเอง
พรรค		คนที่เข้าร่วมเป็นฝ่ายเดียวกันโดยมีอุดมการณ์อย่างเดียวกัน เช่น พรรคการเมือง
พรรคพวก, พวกพ้อง	คนที่เป็นพวกเดียวกับตน อาจเป็นญาติมิตรหรือบริวาร เช่น เรียกพรรคพวกมาช่วยกันทำความสะอาด
สมัครพรรคพวก		ผู้เต็มใจเข้าพวกด้วย เช่น มีสมัครพรรคพวกมาก
สังคม		กลุ่มคนที่มีธรรมเนียมประเพณีกฎหมาย ฯลฯ ร่วมกัน
ชุมชน		กลุ่มคนที่อยู่รวมกันเป็นสังคมขนาดเล็ก อาศัยอยู่ในบริเวณเดียวกัน และมีผลประโยชน์ร่วมกัน เช่น ชุมชนแออัด
ประชา		หมู่คน เช่น ปวงประชา, ชาวประชา
ประชาคม	กลุ่มคนที่อยู่รวมกันและมีการติดต่อสัมพันธ์กัน เช่น ประชาคมโลก
นิติบุคคล	องค์การหรือกลุ่มบุคคลซึ่งกฎหมายสมมุติให้เป็นบุคคล มีสิทธิและหน้าที่ที่กำหนดไว้ตามกฎหมาย
วงการ		กลุ่มบุคคลที่สนใจหรือประกอบอาชีพอย่างเดียวกัน เช่น วงการธุรกิจ
แวดวง		กลุ่มบุคคลที่ดำเนินชีวิตเกี่ยวข้องกัน เช่น แวดวงแคบๆนี้อบอุ่นดี
หมู่, พวก, หมวด, เหล่า, กลุ่ม	ดูความหมายใน ท ๗๐, ท ๗๓

ต ๑๐ กลุ่มบุคคลที่ร่วมกันกระทำการ
คณะ		คนผู้ร่วมกันเพื่อการอย่างใดอย่างหนึ่ง เช่น คณะกรรมการ, คณะสงฆ์, คณะการท่องเที่ยว
หมู่คณะ		กลุ่มบุคคลที่กระทำกิจกรรมร่วมกัน เช่น เห็นแก่หมู่คณะ
ขบวนการ	กลุ่มบุคคลที่ร่วมกระทำการอย่างหนึ่ง เช่น ขบวนการใต้ดิน
แก๊ง (ปาก)	กลุ่มบุคคลที่สนิทสนมกันหรือร่วมกันกระทำการอย่างหนึ่งเช่น ตอนเป็นนักเรียนเราอยู่แก๊งเดียวกัน, แก๊งลักรถ
ชมรม, ชุมนุม	กลุ่มบุคคลที่มีจุดประสงค์เพื่อประโยชน์บางประการร่วมกัน เช่น ชมรมนักร้องสมัครเล่น, ชุมนุมภาษาไทย
สมาคม		กลุ่มบุคคลซึ่งจัดตั้งขึ้นตามพระราชบัญญัติเพื่อทำกิจกรรมร่วมกัน เช่น สมาคมสตรีไทย
อั้งยี่	กลุ่มบุคคลในสมาคมลับของจีน เช่น กวาดจับพวกอั้งยี่
องค์การ		คณะบุคคลที่ทำงานร่วมกันอย่างมีระบบ เช่น รัฐบาลเป็นองค์การปกครองบ้านเมือง ; หน่วยงานธุรกิจซึ่งรัฐบาลจัดตั้งขึ้นโดยไม่ต้องขออนุมัติจากรัฐสภา ไม่ต้องออกพระราชบัญญัติ เช่น องค์การสื่อสารมวลชนแห่งประเทศไทย
สถาบัน		แบบอย่างพฤติกรรมที่ตั้งขึ้นและปฏิบัติสืบต่อกันมา เช่น ประเพณีต่างๆ ; องค์การสาธารณะหรือกึ่งสาธารณะ มีคณะบุคคลทำหน้าที่อำนวยการ เช่น วิทยาลัย โรงพยาบาล
สหบาล		กลุ่มบุคคลซึ่งรวมกันเพื่อให้ความคุ้มครอง เช่นสหบาลกรรมการ
สหภาพ		สถาบันตั้งแต่ ๒ สถาบันขึ้นไปรวมตัวกันเพื่อทำกิจการทั่วไปหรือกิจการเฉพาะอย่าง เช่น สหภาพแรงงาน
สหพันธ์		สหภาพหรือสมาคมตั้งแต่ ๒ สหภาพหรือ ๒ สมาคมขึ้นไปรวมตัวกันเพื่อการอย่างใดอย่างหนึ่ง เช่น สหพันธ์กรรมกร
สหประชาชาติ	องค์การระหว่างประเทศซึ่งเกิดขึ้นเพื่อให้ประเทศสมาชิกร่วมมือกันในการธำรงสันติภาพระหว่างประเทศ และแก้ปัญหายุ่งยากทางเศรษฐกิจ สังคม วัฒนธรรม หรือมนุษยธรรม

ต ๑๑ ผู้ที่อยู่ในกลุ่มและนอกกลุ่ม
สมาชิก		ผู้มีสิทธิและมีส่วนร่วมในสามคม องค์การหรือหมู่คณะใดๆ
คนใน		คนในพวก ; คนในบ้าน; คนในวงการ
คนนอก		คนที่ไม่ได้อยู่ในพวก เช่น ไม่ออกความเห็นเพราะถือว่าเป็นคนนอก ; คนนอกบ้าน; คนนอกวงการ
วงใน		บุคคลหรือกลุ่มบุคคลที่เกี่ยวข้องใกล้ชิด เช่น รู้ข่าวจากวงใน
วงนอก		บุคคลหรือกลุ่มบุคคลที่มิได้เกี่ยวข้องใกล้ชิด เช่น ฉันเป็นคนวงนอก แต่ก็พอรู้เรื่องที่พี่น้องแย่งอำนาจกัน
ภาคี		ผู้มีส่วน เช่น ภาคีสมาชิก

ต ๑๒ ผู้ทำงานเป็นคณะ
กรรมการ	บุคคลในคณะซึ่งร่วมกันทำงานหรือกระทำกิจกรรมตามที่ได้รับมอบหมาย เช่น กรรมการจัดการสัมมนา
กรรมาธิการ	กรรมการที่วุฒิสภาหรือสภาผู้แทนราษฎรเลือดตั้งขึ้นเพื่อกระทำกิจการ หรือพิจารณาสอบสวนหรือศึกษาเรื่องใดๆ อันอยู่ในอำนาจหน้าที่ของแต่ละสภา แล้วรายงานต่อสภา เช่น คณะกรรมาธิการร่างรัฐธรรมนูญ
อนุกรรมการ	กรรมการสาขาของคณะกรรมการ เช่น อนุกรรมการคัดเลือกศิลปินแห่งชาติ

ต ๑๓ ครอบครัว
ครอบครัว	หน่วยของสังคมซึ่งประกอบด้วยบุคคลที่สัมพันธ์กันทางการสมรสและทางสายเลือด
ครัวเรือน	หน่วยของสังคมซึ่งประกอบด้วยบุคคลที่อยู่ในที่อาศัยเดียวกันหมายรวม คนรับใช้ คนอาศัย และแขกที่มาพัก

ต ๑๔ ผู้อยู่ในบ้านเมือง
คนพื้นเมือง, ชาวพื้นเมือง		คนที่อยู่ในท้องถิ่นนั้นๆ มาแต่เดิม เช่น ชาวอินเดียนแดงเป็นคนพื้นเมืองของอเมริกา
คนต่างประเทศ, ชาวต่างประเทศ	คนที่อยู่ในประเทศอื่นหรือมาจากประเทศอื่น
คนต่างชาติ	คนที่มีเชื้อชาติอื่น
คนต่างด้าว	คนต่างประเทศที่เข้ามาอาศัยในประเทศ
ชนกลุ่มน้อย, ชนหมู่น้อย		ชนต่างเผ่าหรือต่างเชื้อชาติที่อยู่อาศัยรวมกับชนเผ่าอื่นหรือเชื้อชาติอื่นที่มีจำนวนมากกว่า
ชาวเมือง	ผู้อยู่อาศัยในเมืองหนึ่ง
ชาวกรุง		ผู้อยู่อาศัยในเมืองหลวง
ชาวชนบท	ผู้อยู่อาศัยในชนบท
คนบ้านนอก	ชาวชนบท (มักมีนัยดูหมิ่น)
ชาวบ้าน; ชาวบ้านร้านช่อง, ชาวบ้านร้านตลาด (ไม่ทางการ)		คนสามัญทั่วไป เช่น แต่งตัวอย่างชาวบ้าน, ทำอะไรไม่เหมือนชาวบ้าน

ต ๑๕ ชาติ
ชาติ	กลุ่มชนที่มีเชื้อชาติ ศาสนา ภาษา ประวัติศาสตร์ ขนบธรรมเนียมประเพณี และวัฒนธรรมอย่างเดียวกัน หรืออยู่ในปกครองรัฐบาลเดียวกัน
เผ่า	กลุ่มชนกลุ่มย่อยของกลุ่มใหญ่ เช่น ชาวเขาเผ่าอีก้อ
เผ่าพันธุ์		กลุ่มคนที่มีเชื้อชาติเดียวกัน เช่น มีผู้คนหลายเผ่าพันธุ์ในดินแดนสยาม
ชนชาติ		กลุ่มชนที่มีเชื้อชาติเดียวกัน เช่น คนเหล่านี้เป็นชนชาติเยอรมัน มีเชื้อชาติเยอรมัน แต่เป็นคนชาติเชโกสโลวะเกีย
สัญชาติ		ภาวะทางกฎหมายที่ผูกพันบุคคลอยู่กับรัฐ เช่น เชื้อชาติจีน สัญชาติจีน
เชื้อชาติ		มีพ่อเป็นคนชาตินั้นๆ
เชื้อ		มีบรรพบุรุษบางคนเป็นคนชาตินั้นๆ เช่น เขามีเชื้อจีน
ชาติพันธุ์, ชาติวงศ์	หมู่ชนที่สืบเนื่องมาจากเผ่าพันธุ์เดียวกัน

ต ๑๖ ชนชาติต่างๆ
ไทย	ชนชาติหนึ่งอยู่ในเอเชียตะวันออกเฉียงใต้ มีอาณาเขตติดต่อกับ ลาว เขมร มาเลเซีย และพม่า
จีน ; เจ๊ก, เจ๊กแป๊ะ (ปาก)	ชนชาติหนึ่งอยู่ในประเทศซึ่งอยู่ทางเหนือของประเทศไทย
ลาว	ชนชาติไทยสาขาหนึ่งอยู่ในประเทศซึ่งติดกับพรมแดนไทยทางทิศตะวันออก
ญวณ	ชนชาติหนึ่งอยู่ในประเทศซึ่งอยู่ทางทิศใต้ของประเทศจีนปัจจุบัน เรียกว่า ประเทศเวียดนาม
เขมร	ชนชาติหนึ่งอยู่ในประเทศซึ่งอยู่ระหว่างไทยกับเวียดนาม
พม่า	ชนชาติหนึ่งอยู่ในประเทศซึ่งติดกับพรมแดนไทยทางทิศตะวันตกและตะวันตกเฉียงเหนือ
อินเดีย	ชนชาติหนึ่งอยู่ในประเทศซึ่งติดกับพรมแดนพม่าทางทิศตะวันตก
แขก	ชาวอินเดีย ศรีลังกา ปากีสถาน บังกลาเทศ อัฟกานิสถาน เนปาล มลายู ชาวเอเชียตะวันออกกลาง และตะวันออกใกล้ ยกเว้นยิวหรือแอฟริกาเหนือ และนิโกร
แขกกลิงค์ (ไม่ทางการ)	ชาวอินเดียใต้พวกหนึ่ง มีผิวดำ
ซิก, ซิกข์, สิกข์ ; แขกซิก (ไม่ทางการ)	ชาวอินเดียพวกหนึ่งที่นับถือศาสนาซิกข์
มลายู ; แขกมลายู (ไม่ทางการ)	ชนชาติที่อยู่ในแหลมมลายู
ปาทาน ; แขกปาทาน (ไม่ทางการ)		ชนชาติที่ส่วนใหญ่อยู่ในอัฟกานิสถาน
ทมิฬ	ชนชาติที่อยู่ทางอินเดียแถบใต้
สิงหล	ชาชาติที่อยู่ในลังกา
ชวา ; แขกชวา (ไม่ทางการ)	ชนชาติที่อยู่ที่เกาะชวา
ย่าหยา		หญิงลูกครึ่งจีนกับมลายูที่เกิดในมลายูและอินโดนีเซีย
บ้าบ๋า		ชายลูกครึ่งจีนกับมลายูที่เกิดในมลายูและอินโดนีเซีย
ญี่ปุ่น ; ยุ่น (ปาก)		ชนชาติหนึ่งอยู่ในหมู่เกาะทางทิศตะวันออกของประเทศจีน
คนยุโรป, ชาวยุโรป	ชนชาติที่อยู่ในทวีปยุโรป
ฝรั่ง	ชนชาติผิวขาว
แหม่ม	หญิงฝรั่ง
แหม่มกะปิ (ปาก)	หญิงที่วางท่าเป็นฝรั่ง
ฝรั่งกังไส (ปาก)		คนที่วางท่าเป็นฝรั่ง
ครึ่งชาติ, ลูกครึ่ง		ลูกที่เกิดจากพ่อแม่ซึ่งฝ่ายหนึ่งเป็นชาวตะวันตกอีกฝ่ายหนึ่งเป็นชาวตะวันออก ; ลูกที่เกิดจากพ่อแม่ต่างเชื้อชาติกัน
เลือดผสม	ผู้ที่พ่อแม่ต่างเชื้อชาติกัน

ต ๑๗ คำเรียกหญิงชายชาวจีนและอินเดีย
ซิ้ม, อาซิ้ม, อาม้า (ปาก)		หญิงจีน
แปะ, แป๊ะ, อาแป๊ะ (ปาก)		ชายจีน
ตี๋, อาตี๋ (ปาก)		หนุ่มจีน
ม่วย, หมวย, อาม่วย, อาหมวย (ปาก)	สาวจีน
เถ้าแก่		ชายจีนที่เป็นผู้ใหญ่และมีฐานะดี
เสี่ย, อาเสี่ย	ชายจีนที่มีฐานะดี
บัง, อาบัง (ปาก)		ชายอินเดีย

ต ๑๘ สิ่งที่บุคคบมีในฐานะหน่วยหนึ่งของสังคม
สิทธิ, สิทธิ์	สิ่งซึ่งสมาชิกของกลุ่มพึงมีพึงได้ตามบรรทัดฐานของกลุ่ม เช่น ประชาชนมีสิทธิเลือกตั้ง
เอกสิทธิ์		สิทธิพิเศษสำหรับบุคคลบางคนหรือบางกลุ่มตามที่กำหนดไว้ในกฎหมาย หรือตามประเพณี เช่น เอกสิทธิ์นักการทูต
อภิสิทธิ์		สิทธิเหนือกฎหรือระเบียบที่วางไว้
สิทธิสภาพนอกอาณาเขต		สิทธิพิเศษของคนที่อาศัยอยู่ในต่างประเทศโดยไม่ต้องอยู่ภายใต้กฎหมายของประเทศนั้น
สิทธิมนุษยชน		สิทธิในฐานะที่เป็นมนุษย์
เสรีภาพ		ความสามารถที่จะกระทำได้ตามความต้องการของตน เช่น มีเสรีภาพในการคิดและพูด
อิสระ		ความสามารถที่จะกระทำได้โดยไม่ถูกบังคับขัดขวาง เช่น มีอิสระที่จะคิด
อิสรภาพ	ความเป็นไทแก่ตัว เช่น ผู้ต้องขังสูญเสียอิสรภาพ
พันธะ		ข้อผูกมัด เช่น เป็นคนโสดยังไม่มีพันธะ
หน้าที่		กิจที่ถูกกำหนดไว้ให้ปฏิบัติ เช่น หน้าที่พลเมือง, ลูกคนโตมีหน้าที่ล้างจาน
พนักงาน	หน้าที่ดำเนินการ เช่น เรื่องนี้ไว้เป็นพนักงานของผม
บทบาท		พฤติกรรมซึ่งสังคมคาดหมายให้บุคคลซึ่งมีสถานภาพต่างๆกระทำ เช่น บทบาทของครู
ตำแหน่ง	ฐานะการงาน เช่น ตำแหน่งผู้จัดการ
เก้าอี้		ตำแหน่ง (ใช้เฉพาะตำแหน่งสูง) เช่น ได้นั่งเก้าอี้ปลัดกระทรวง
หัวโขน		ตำแหน่งหรือยศถาบรรดาศักดิ์ซึ่งเป็นสิ่งจอมปลอม เช่น ตำแหน่งรัฐมนตรีก็เป็นเพียงหัวโขน
ฐานะ		ตำแหน่งที่ดำรงอยู่ เช่น ใน ฐานะที่เป็นผู้จัดการ ; ลำดับความเป็นอยู่ในสังคม
สถานภาพ	ตำแหน่งหรือเกียรติยศของบุคคลที่ปรากฏในสังคม เช่น สถานภาพสตรี ; สิทธิหน้าที่ตามบทบาทของบุคคล เช่น มีสถานภาพเป็นบิดา
ฐานันดร	ลำดับในการกำหนดชั้นบุคคล เช่น ยศ บรรดาศักดิ์
ยศ	ฐานะหรือชั้นของตำรวจทหารและข้าราชการ ; เครื่องกำหนดหมายฐานะหรือชั้นของบุคคล เช่น ลูกผู้ชายลายมือนั้นคือยศ
ศักดิ์	ฐานะโดยกำเนิด เช่น มีศักดิ์สูง, มีศักดิ์เป็นลุง
บรรดาศักดิ์	ฐานะของขุนนางซึ่งเดิมได้รับพระราชทานเนื่องจากตำแหน่ง แต่ต่อมาไม่เนื่องจากตำแหน่งก็มี
ยศถาบรรดาศักดิ์		ยศและบรรดาศักดิ์
เกียรติ		ความยกย่องนับถือจากบุคคลอื่น
เกียรติคุณ	เกียรติโดยคุณงามความดี เช่น เกียรติคุณของเขาเลื่องลือไป
เกียรติยศ	เกียรติฐานะโดยตำแหน่งหน้าที่ เช่น เกียรติยศวงศ์ตระกูล
เกียรติศักดิ์, ศักดิ์ศรี	เกียรติตามฐานะของแต่ละบุคคล เช่น เกียรติศักดิ์รักของข้า, ศักดิ์ศรีลูกผู้ชาย
เกียรติภูมิ	เกียรติ (ใช้เฉพาะ) เช่น ส่งเสริมเกียรติภูมิของชาติ
ชื่อ, ชื่อเสียง	คุณสมบัติที่เลื่องลือ เช่น มีชื่อเสียงเกริกไกร

ต ๑๙ ยศเจ้านาย
สกุลยศ		ยศของเจ้านายตั้งแต่กำเนิด
อิสริยยศ	ยศที่พระเจ้าแผ่นดินทรงสถาปนาเจ้านายให้มีศักดิ์สูงขึ้น

ต ๒๐ สกุลยศ
เจ้าฟ้า		ยศสำหรับพระราชโอรสหรือพระราชธิดาซึ่งพระมารดาเป็นเจ้า
พระองค์เจ้า	ยศสำหรับพระราชโอรสหรือพระราชธิดาของพระมหากษัตริย์ที่ประสูติแต่สามัญชน ; ยศสำหรับพระโอรสหรือพระธิดาในพระองค์เจ้าลูกหลวง ที่ประสูติแต่พระมารดาที่เป็นพระองค์เจ้า ; ยศสำหรับพระโอรสหรือพระธิดาในสมเด็จเจ้าฟ้าที่พระมารดาเป็นเจ้า ; ยศสำหรับหม่อมเจ้า หรือผู้ที่ต่ำกว่าหม่อมเจ้าที่ได้รับสถาปนา
หม่อมเจ้า	ยศสำหรับโอรสธิดาพระองค์เจ้าชั้นพระบรมวงศ์
หม่อมราชวงศ์	ยศสำหรับโอรสธิดาพระองค์เจ้าตั้ง และโอรสธิดาของหม่อมเจ้า
หม่อมหลวง	ยศสำหรับบุตรธิดาของหม่อมราชวงศ์

ต ๒๑ เจ้าตามกฎมนเทียรบาล
สมเด็จหน่อพระพุทธเจ้า (โบ)	ยศสำหรับพระเจ้าลูกเธอที่ประสูติแต่พระอัครมเหสี
ลูกหลวงเอก (โบ)	ยศสำหรับพระราชโอรสของพระเจ้าแผ่นดินที่มีพระมารดาเป็นเจ้าฟ้า พระราชธิดาของพระเจ้าแผ่นดินรัชกาลก่อนๆ
ลูกหลวงโท (โบ)	ยศสำหรับพระราชโอรสของพระเจ้าแผ่นดินที่มีพระมารดาเป็นหลานหลวง คือ เป็นพระองค์เจ้าในพระราชโอรสของพระเจ้าแผ่นดินโดยตรง
พระเยาวราช (โบ)	ยศสำหรับพระราชโอรสของพระเจ้าแผ่นดินที่มีพระมารดาเป็นพระสนม
ต ๒๒ อิสริยยศ
สมเด็จหน่อพระพุทธเจ้า (โบ)	ยศสำหรับพระราชโอรสผู้รับรัชทายาทซึ่งประสูติแต่พระอัครมเหสี
พระมหาอุปราช (โบ)	ยศสำหรับเจ้านายผู้รับรัชทายาทซึ่งมิได้ประสูติแต่พระอัครมเหสี
พระ (โบ)	ยศสำหรับเจ้านายชั้นรองจากพระมหาอุปราช เช่น พระราเมศวร
กรมสมเด็จพระ ,  สมเด็จกรมพระยา ,  กรมพระยา ,  กรมพระ ,  กรมหลวง ,  กรมขุน , กรมหมื่น  (โบ)	ยศสำหรับเจ้านายที่ทรงประกอบคุณงามความดีต่างๆ
พระองค์เจ้าตั้ง	ยศสำหรับเจ้านายรองจากทรงกรมสำหรับสถาปนาเลื่อนยศหม่อมเจ้าขึ้นเป็นกรณีพิเศษ
หม่อมราชนิกูล		ยศสำหรับเจ้านายรองจากชั้นพระองค์เจ้าตั้ง

ต ๒๓ ตำแหน่งบรรดาศักดิ์
สมเด็จเจ้าพระยา		ตำแหน่งบรรดาศักดิ์ของขุนนางขั้นสูงสุด
เจ้าพระยา	ตำแหน่งบรรดาศักดิ์รองจากสมเด็จเจ้าพระยา
พระยา		ตำแหน่งบรรดาศักดิ์รองจากเจ้าพระยา
พระ		ตำแหน่งบรรดาศักดิ์รองจากพระยา
หลวง		ตำแหน่งบรรดาศักดิ์รองจากพระ
ขุน		ตำแหน่งบรรดาศักดิ์รองจากหลวง

ต ๓๐  ต ๔๓ การปกครองบ้านเมือง
ต ๓๐ อำนาจการปกครอง
อธิปไตย	อำนาจสูงสุดของรัฐที่จะใช้บังคับบัญชาภายในอาณาเขตของตน

ต ๓๑ ระบอบการปกครอง
ประชาธิปไตย	ระบอบการปกครองที่ใช้เสียงส่วนมากของประชาชนเป็นหลัก
อัตตาธิปไตย	ระบอบการปกครองที่ผู้มีอำนาจเด็ดขาดและไม่จำกัด
คณาธิปไตย	ระบอบการปกครองที่คณะบุคคล เช่น กลุ่มทหารกลุ่มปฏิวัติเป็นใหญ่
อำมาตยาธิปไตย	ระบอบการปกครองที่ขุนนางหรือข้าราชการเป็นใหญ่
อภิชนาธิปไตย	ระบอบการปกครองที่ชนกลุ่มน้อยซึ่งตามปรกติมักจะเป็นผู้มีตำแหน่งสูงในราชการเป็นใหญ่
เอกาธิปไตย	ระบอบการปกครองที่คนคนเดียวเป็นใหญ่ ควบคุมกลไกการปกครองไว้ทั้งหมด
สมบูรณาญาสิทธิราชย์	ระบอบการปกครองซึ่งพระมหากษัตริย์มีอำนาจสิทธิ์ขาดในการบริหารประเทศ

ต ๓๒ การครองเมือง
ครอง		ดูความหมายใน ย ๖๐
นั่งเมือง (โบ)	ครองเมือง
กินเมือง (โบ)	ได้เป็นเจ้าเมือง เช่น สมัยก่อนใครได้กินเมืองพิษณุโลกก็นับว่าสำคัญมาก
เถลิงถวัลยราชสมบัติ, เถลิงราชย์	ได้เป็นกษัตริย์ เช่น กรมหมื่นเจษฎาบดินทร์เสด็จเถลิงถวัลยราชสมบัติเป็นพระมหากษัตริย์รัชกาลที่ ๓ แห่งมหาจักรีบรมราชวงศ์
เสวยราชย์, เสวยราชสมบัติ	ดำรงความเป็นกษัตริย์ เช่น เสวยราชย์อยู่ ๓ ปี
ผลัดแผ่นดิน	เปลี่ยนรัชกาล
ออกขุนนาง, ออกว่ารัชการ	ปรากฏตัวในที่ประชุมขุนนางเพื่อพิจารณาราชการแผ่นดิน
ออกมหาสมาคม		ปรากฏตัวในที่ประชุมใหญ่

ต ๓๓ การเปลี่ยนแปลงการปกครอง
ปฏิวัติ	ทำให้เปลี่ยนแปลงอย่างใหญ่หลวง เช่น ปฏิวัติการปกครอง
ปฏิรูป	ปรับปรุงเปลี่ยนแปลงทีละน้อยไม่ใช้กำลังรุนแรงและไม่ทำลายโครงสร้างเดิม เช่น ปฏิรูปบ้านเมือง, ปฏิรูปสังคม
รัฐประหาร	การใช้กำลังเปลี่ยนแปลงคณะรัฐบาลโดยฉับพลัน
กบฏ, ขบถ	ประทุษร้ายต่อทางอาณาจักร ; การประทุษร้ายต่อทางอาณาจักร ; ผู้ประทุษร้ายต่อทางอาณาจักร

ด ๓๔ ประมุขของบ้านเมือง
กษัตริย์ ; กษัตรา, กษัตราธิราช, กษัตรีย์ (กวี)	ผู้ปกครองประเทศ ในสมัยก่อนมักต้องเป็นนัก
รบ
จักรพรรดิ, พระจักรพรรดิ, พระมหากษัตริย์, พระราชาธิบดี		กษัตริย์ผู้ยิ่งใหญ่
พระเจ้าแผ่นดิน		ผู้ครองแผ่นดิน
พระราชา	กษัตริย์ (มักใช้ในเรื่องเล่า)
พ่อขุน (โบ)	กษัตริย์ผู้เป็นใหญ่ในสมัยสุโขทัย
พระเจ้าหลวง	พระเจ้าแผ่นดินที่สละราชสมบัติให้รัชทายาทเป็นพระเจ้าแผ่นดินแทน
พระเจ้าอยู่หัว	คำเรียกพระเจ้าแผ่นดิน
ในหลวง (ปาก)	คำเรียกพระเจ้าแผ่นดินเพื่อแสดงความรักใคร่เทิดทูน
ในพระโกศ, พระพุทธเจ้าหลวง	คำเรียกพระเจ้าแผ่นดินที่เสด็จสวรรคตแล้ว
ขัตติยะ, จอมนรา, จอมจักรพาล, จอมคน, จอมเกศ, จอมถวัลยราช, จอมภพ, จอมบดินทร์, จอมไผท, จักรี, จักริน, เจ้าช้าง, นฤบดี, นฤนาถ, นฤบาล, นฤเบศ, นฤเทพ, นรินทร์, นริศวร, นเรนทร์, นเรนทรสูร, นเรศ, นเรศูร, นโรดม, นราธิป, นรเศรษฐ์, นรราช, นรเทพ, นรนาถ, นรนายก, นรบาล, นรบดี, บดินทร์, บรมกษัตริย์, บรมนาถ, พระทรงธรรม, พระทรงชัย, พระทรงภพ, พระพ่อเจ้า, พระพ่อแก้ว,พระผ่านเกล้า, พระผ่านฟ้า, พระมิ่งโมลี, ภูธร, ภูธเรศ, ภูบาล , ภูบดี, ภูบดินทร์, ภูมิธร,    ภูมิบดี, ภูมินทร์, ภูมินาถ, ภูมิบาล, ภูมิบดี, ภูมิราช, ภูวไนย, ภูวนาถ, ภูวเนตร, มเหศวร, มหิศวร, มหิศร , มหิป , มหิบดี , มหิบาล , มหิธร , ราช , ราชา, ราชัน ,  ราชาธิราช ,  องค์อิศเรศ ,  อยู่เกล้า (กวี)	คำเรียกพระเจ้าแผ่นดิน
มหาราช		คำซึ่งมหาชนถวายเพื่อเฉลิมพระเกียรติพระเจ้าแผ่นดิน
ทรราช		ผู้ปกครองบ้านเมืองที่ใช้อำนาจตามอำเภอใจ ทำให้ผู้ที่อยู่ใต้การปกครองลำบากยากแค้น
เจ้าหลวง	เจ้าผู้ปกครองประเทศราช
เจ้าฟ้า		เจ้าผู้ครองแคว้นไทยถิ่นอื่น เช่น เจ้าฟ้าเชียงตุง ; ยศสำหรับพระราชโอรส หรือพระราชธิดาซึ่งพระมารดาเป็นเจ้า
มหาราชา	เจ้าผู้ครองแคว้นในอินเดีย
สุลต่าน		เจ้าผู้ครองรัฐที่นับถือศาสนาอิสลาม
เจ้าเมือง; เจ้าบ้านผ่านเมือง(ไม่ทางการ)	ผู้ปกครองเมือง
พ่อเมือง		ผู้ที่ชาวเมืองยกขึ้นเป็นเจ้าเมือง ; คำเรียกผู้ว่าราชการจังหวัด
อุปราช (โบ)	ผู้สำเร็จราชการต่างพระองค์ประจำภาคหนึ่งๆ ในอาณาจักร ; ตำแหน่งรองพระเจ้าแผ่นดิน
ประธานาธิบดี	ประมุขของประเทศที่ปกครองโดยระบอบสาธารณรัฐ เช่น ประธานาธิบดีสหรัฐอเมริกา

ต ๓๕  ต ๔๒ ผู้เกี่ยวข้องกับประมุขของบ้านเมือง
ต ๓๕ พระประยูรญาติ
พระญาติ	ญาติของพระเจ้าแผ่นดินและเจ้านาย
พระราชญาติ	ญาติทางพระราชินี
พระบรมญาติ	เจ้าคุณราชินิกูลที่พระเจ้าแผ่นดินทรงยกย่องว่าเป็นญาติ
เชื้อพระวงศ์	ญาติของพระเจ้าแผ่นดิน
พระราชวงศ์, เจ้านาย	เชื้อพระวงศ์ตั้งแต่ชั้นหม่อมเจ้าขึ้นไป
พระบรมวงศ์	พระราชวงศ์ชั้นสูงตั้งแต่พระราชโอรส พระราชธิดาขึ้นไป
พระอนุวงศ์	พระราชวงศ์ที่ทรงศักดิ์เป็นพระนัดดาพระปนัดดาของพระเจ้าแผ่นดิน และมีพระยศเป็นพระองค์เจ้าและหม่อมเจ้า
พระบรมวงศานุวงศ์	พระบรมวงศ์และพระอนุวงศ์

ต ๓๖ ผู้สืบราชสมบัติ
รัชทายาท	ผู้จะสืบราชสมบัติ
ยุพราช ; ยุพราชา, ยุวราช, เยาวราช (กวี)	รัชทายาทที่พระเจ้าแผ่นดินสถาปนาขึ้นเป็นตำแหน่งสมเด็จพระยุพราช
มงกุฎราชกุมาร	อิสริยยศที่พระเจ้าแผ่นดินพระราชทานแก่ผู้ที่จะสืบราชสันติวงศ์ต่อไป

ต ๓๗ ราชินี
ราชินี	หญิงผู้เป็นใหญ่ในประเทศ ; โดยปริยายหมายถึงผู้เป็นเลิศ เช่น ราชินีแห่งเครื่องสำอาง
จักรพรรดินี, มหาราชินี	ราชินีผู้ปกครองประเทศ เช่น แคทเธอรีนมหาราชินี
สมเด็จพระบรมราชินีนาถ, สมเด็จพระราชินีนาถ	ราชินีผู้เคยปกครองประเทศ หรือเคยสำเร็จราชการแทนพระองค์ เช่น สมเด็จพระราชินีนาถวิกตอเรีย
นางพญา	พระราชินี ; นางผู้เป็นใหญ่
กษัตรี (กวี)	กษัตริย์ผู้หญิง ; เจ้าผู้หญิง ; สตรี
กษัตรีย์ (กวี)	เจ้าผู้หญิง ; กษัตริย์

ต ๓๘ มเหสี พระสนม ภรรยาของเจ้านายและประธานาธิบดี
พระมเหสี	ชายาพระเจ้าแผ่นดิน
พระนางเจ้า	ตำแหน่งพระมเหสีสูงกว่าพระนางเธอขึ้นไป เช่น พระนางเจ้าเสาวภาผ่องศรี
พระนางเธอ	ตำแหน่งพระมเหสีต่ำกว่าพระนางเจ้า เช่น พระนางเธอลักษมีลาวัณย์
พระนาง		พระธิดาหรือพระมเหสีของพระเจ้าแผ่นดิน เช่น พระนางเรือล่ม
บาทบริจาริกา	หญิงผู้มีหน้าที่ปฏิบัติรับใช้พระเจ้าแผ่นดิน
พระสนม	บาทบริจาริกาที่รับใช้ใกล้ชิดพระเจ้าแผ่นดิน
สนมเอก	พระสนมซึ่งเป็นที่โปรดปรานยิ่งกว่าพระสนมอื่นๆ
เจ้าคุณจอม	ตำแหน่งพระสนมเอก
เจ้าจอม		ตำแหน่งพระสนมวังหลัง
เจ้าจอมมารดา	เจ้าจอมที่มีพระราชโอรสหรือพระราชธิดาแล้ว
นางห้าม		ผู้หญิงซึ่งอยู่รับใช้พระเจ้าแผ่นดินในวัง
ชายา, พระชายา, หม่อมห้าม	ดูความหมายใน ด ๒๑
สตรีหมายเลข ๑		ภริยาประธานาธิบดีหรือภริยานายกรัฐมนตรีในประเทศที่นายกรัฐมนตรีเป็นผู้บริหารสูงสุด

ต ๓๙ ผู้หญิงในวัง
ชาววัง ; ชาวรั้วชาววัง (ไม่ทางการ)	หญิงที่อยู่ในวัง
นางใน		นางพนักงานฝ่ายใน
โขลน		สตรีผู้เป็นยามประตูในพระบรมมหาราชวัง
จ่าโขลน		สตรีผู้เป็นหัวหน้าโขลน
ชะแม่		สตรีผู้มีหน้าที่ควบคุมดูแลโขลนและจ่าโขลน
ข้าหลวง, นางข้าหลวง	สตรีที่รับใช้พระราชินีหรือพระราชธิดา
นางกำนัล	สตรีที่รับใช้ในวัง โดยมากเป็นบุตรข้าราชการที่นำมาถวายตัว
นางพระกำนัล	คุณพนักงานหญิงที่ยังมิได้แต่งงาน มีหน้าที่ปฏิบัติรับใช้พระราชินีในการเสด็จไปในงานพระราชพิธีต่างๆ
นักสนม		หญิงคนใช้ในพระราชวัง
นางสนองพระโอษฐ์	นางข้าหลวงผู้มีหน้าที่รับพระราชเสาวนีย์ไปปฏิบัติ หรือโดยเสด็จพระราชินี
ท้าวนาง		สตรีผู้เป็นหัวหน้าหญิงรับใช้ฝ่ายใน
เฒ่าแก่		สตรีรับใช้ในวัง มีตำแหน่งรองจากท้าวนาง

ต ๔๐ ข้าราชบริพาร
ข้าราชบริพาร	ผู้แวดล้อมพระมหากษัตริย์
ข้าหลวง		คนที่ถวายตัวเป็นข้าพระมหากษัตริย์และเจ้านาย
ข้าหลวงเดิม	คนที่ถวายตัวก่อนเสวยราชย์ ; (ปาก) ของคนที่เคยใช้บ่อยๆ เช่น เอาข้าหลวงเดิมมาใส่

ต ๔๑ ข้าราชการในราชสำนัก
ข้าราชสำนัก ; เสวก (กวี)		ข้าราชการในพระราชสำนัก
มหาดเล็ก	ข้าราชการในพระราชสำนักมีหน้าที่รับใช้พระมหากษัตริย์ ; ผู้ที่รับใช้ประจำเจ้านาย หรือผู้ที่ถวายตัวเป็นผู้รับใช้เจ้านาย
จางวาง		ตำแหน่งยศข้าราชการชั้นสูงในกรมมหาดเล็ก
หุ้มแพร		ตำแหน่งยศมหาดเล็กรองจ่าลงมา
เด็กชา		ข้าราชการชั้นผู้น้อยจำพวกรับใช้ในกรมมหาดเล็ก
ต ๔๒ องคมนตรี
องคมนตรี	ผู้มีตำแหน่งที่ปรึกษาในพระองค์พระมหากษัตริย์

ต ๔๓ ปวงชนที่ไม่ใช่ผู้ปกครองบ้านเมือง
ประชาชน	ปวงชนผู้อยู่อาศัยในประเทศมักใช้เป็นคำตรงข้ามกับคำรัฐบาล และมักไม่รวมข้าราชการ พ่อค้า หรือนักบวช เช่น ข้าราชการ พ่อค้า และประชาชนที่รักทั้งหลาย, รัฐบาลของประชาชน
ประชาราษฎร์, อาณาประชาราษฎร์ (เขียน)		ประชาชนที่อยู่ในอำนาจปกครอง เช่น ถ้ามีการสงครามเอ็นดูแก่อาณาประชาราษฎร์จะเดือดร้อน
ประชากร	ปวงชนผู้อาศัยอยู่ในประเทศพิจารณาในแง่จำนวน เช่น ในท้องถิ่นนี้มีประชากรอยู่หนาแน่น
ประชาชาติ	ปวงชนผู้อาศัยอยู่ในประเทศและรวมกันเข้าเป็นชาติหรือส่วนหนึ่งของชาติ เช่น รายได้ประชาชาติ หมายถึง รายได้ของปวงชนผู้ประกอบกันขึ้นเป็นชาตินั้นๆ
ราษฎร		ปวงชนผู้อาศัยอยู่ในประเทศซึ่งเป็นสามัญชน คือไม่ใช่เจ้านายและขุนนาง เช่น เห็นแก่ราษฎรตาดำๆ
พสกนิกร	ปวงชนผู้อาศัยอยู่ในประเทศไม่ว่าจะเป็นคนพื้นเมืองหรือคนต่างด้าวที่มาอาศัยอยู่ภายหลังมักใช้เป็นคำตรงข้ามกับคำที่หมายถึงผู้ปกครองประเทศ เช่น พระราชาทีความกรุฯต่อพสกนิกรของพระองค์
พลเมือง		ปวงชนผู้อาศัยอยู่ในประเทศหมายเฉพาะคนพื้นเมืองและคนต่างด้าวที่ได้เปลี่ยนสัญชาติเป็นชนชาตินั้นๆ เช่น เขามีเชื้อชาติญี่ปุ่นแต่เป็นพลเมืองอเมริกัน
ข้าแผ่นดิน, ไพร่ฟ้า, ไพร่ฟ้าข้าแผ่นดิน	ราษฎรในประเทศที่กษัตริย์ปกครอง
สามัญชน	คนที่ไม่ใช่เจ้านาย
ลูกบ้าน		ชาวบ้านที่อยู่ในปกครองของกำนันผู้ใหญ่บ้านหรือนายอำเภอแล้วแต่กรณี

ต ๕๐  ต ๕๙ การบริหารบ้านเมือง
ต ๕๐ กิจการบ้านเมือง
การเมือง	กิจการที่เกี่ยวกับรัฐหรือแผ่นดิน เช่น งานการเมือง ;  (ปาก) มีการกระทำอันมีเจตนาอื่นแฝงอยู่ เช่น ป่วยการเมือง
การบ้านการเมือง(ไม่ทางการ)	กิจการบ้านเมืองทั่วๆไป เช่น ไม่สนใจการบ้านการเมือง
ราชการ		การงานของประเทศหรือของพระเจ้าแผ่นดิน

ต ๕๑ ลัทธิการเมือง
คอมมิวนิสต์	ลัทธิที่ยึดหลักว่าทรัพย์สินทั้งหลายเป็นของกลางร่วมกันทั้งหมด มิใช่ของเอกชน
สังคมนิยม	ลัทธิที่ยึดว่ารัฐเป็นเจ้าของอุตสาหกรรมธุรกิจ และปัจจัยการผลิต
เสรีนิยม		ลัทธิที่ยึดว่าควรมีเสรีภาพในการค้าขายแลรัฐบาลกระจายอำนาจ ; แนวโน้มหรือความปรารถนาที่จะให้มีเสรีภาพในสังคม
ชาตินิยม	ลัทธิที่ถือชาติเป็นใหญ่และสำคัญกว่าสิ่งอื่นใด
จักรวรรดินิยม	ลัทธิที่มุ่งขยายอาณาเขตและอำนาจปกครองของรัฐ
ทุนนิยม		ลัทธิที่ยึดหลักว่าธุรกิจและทรัพย์สินควรเป็นของเอกชน ไม่ใช่ของรัฐ
ฟาสซิสต์	ลัทธิที่ผู้นำรวบอำนาจทั้งทางการเมือง เศรษฐกิจและสังคมไว้หมด และมีนโยบายชาตินิยมอย่างรุนแรง แต่เคารพกรรมสิทธิ์ของเอกชน

ต ๕๒ หน่วยงานบริหารราชการ
ทบวงการเมือง		ส่วนราชการและองค์การบริหารส่วนท้องถิ่นที่มีสภาพเป็นนิติบุคคลและมีอำนาจหน้าที่ในการปกครอง เช่น กระทรวง ทบวง กรม และเทศบาล
กระทรวง	ส่วนราชการหนึ่งในราชการบริหารส่วนกลางซึ่งมีรัฐมนตรีว่าการกระทรวงเป็นหัวหน้า
ทบวง	ส่วนราชการในราชการบริหารส่วนกลาง ซึ่งโดยสภาพและปริมาณงานไม่เหมาะสมที่จะตั้งเป็นกระทรวง ;  ส่วนราชการในราชการบริหารส่วนกลางที่มีฐานะเทียบเท่ากระทรวง
กรม	ส่วนราชการในราชการบริหารส่วนกลางรองจากกระทรวงและทบวง
กอง	ส่วนราชการที่รองจากกรม
แผนก	ส่วนราชการที่แยกจากกอง
เทศบาล		องค์การบริหารส่วนท้องถิ่น
สุขาภิบาล	ราชการบริหารส่วนท้องถิ่นมีฐานะต่ำกว่าเทศบาล

ต ๕๓ การเลือกตั้งผู้บริหารบ้านเมือง
เลือกตั้ง		เลือกบุคคลให้ทำหน้าที่บางประการโดยเลือกมีจำนวนมาก เช่น เลือกตั้งสมาชิกสภาผู้แทนราษฎร, เลือกตั้งนายกสโมสร
หาเสียง		กระทำการต่างๆให้ลงคะแนนเลือกตนหรือคนฝ่ายตน เช่น ปราศรัยหาเสียง ;  พยายามให้มีความเห็นสนับสนุนตน เช่น ไปหาเสียงกับคุณพ่อ
ออกเสียง	แสดงความเห็นตามสิทธิ เช่น ออกเสียงคัดค้าน
ลงคะแนน, ลงคะแนนเสียง ; โหวต (ปาก)	แสดงความเห็นโดยนับความเห็นของผู้ออกเสียงคนหนึ่งเป็นหนึ่งคะแนน เช่น ลงคะแนนเสียงเลือกตั้ง, โหวตให้ไล่ออกจากสมาชิกภาพ
ซาวเสียง, หยั่งเสียง	ดูความหมายใน ช ๑๙
นอนหลับทับสิทธิ์ (สำ)	ไม่สนใจว่าตนมีสิทธิ์ในการเลือกตั้ง

ต ๕๔ ผู้เกี่ยวข้องกับการเมืองและการเลือกตั้ง
นักการเมือง	ผู้บริหารกิจการบ้านเมือง เช่น เราไม่ควรเอานักการเมืองมาคุมข้าราชการประจำ
รัฐบุรุษ		ผู้บริหารกิจการบ้านเมืองซึ่งได้รับยกย่องอย่างสูง เช่น พลเอก เปรม ติณสูลานนท์ เป็นรัฐบุรุษของไทย
พรรคการเมือง	กลุ่มบุคคลที่มีอุดมคติทางการเมืองอย่างเดียวกันเรียกสั้นๆ ว่าพรรค เช่น พรรคฝ่ายค้าน
แนวร่วม	ผู้ที่สนับสนุนพวกที่คิดเห็นในแนวเดียวกันทางการเมือง
หัวคะแนน	หัวหน้าคนหาเสียงให้นักการเมืองในการเลือกตั้ง

ต ๕๕ ผู้บริหารบ้านเมือง
รัฐบาล		คณะบุคคลที่บริหารประเทศ ; สถาบันทางการเมือง ประกอบด้วยนักการเมืองระดับรัฐมนตรี มีหน้าที่รับผิดชอบบริหารงานระดับประเทศ

ต ๕๖ ผู้บริหารราชการส่วนกลาง
นายกรัฐมนตรี	หัวหน้าคณะรัฐมนตรี
รัฐมนตรี	ผู้รับผิดชอบนโยบายการบริหารราชการแผ่นดิน
 เจ้ากระทรวง	ผู้บังคับบัญชากระทรวง ได้แก่ รัฐมนตรีและปลัดกระทรวง
ปลัดกระทรวง	ข้าราชการประจำผู้บังคับบัญชากระทรวง
อธิบดี		หัวหน้ากรมในราชการ ; ผู้เป็นใหญ่ในหมู่ เช่น อธิบดีสงฆ์ อธิบดีผู้พิพากษา

ต ๕๗ ผู้บริหารราชการส่วนภูมิภาค
ผู้ว่าราชการจังหวัด	ผู้ปกครองบังคับบัญชาข้าราชการในจังหวัดและรับผิดชอบการบริหารราชการจังหวัด
เจ้าเมือง (ปาก)		ผู้ว่าราชการจังหวัด ;  ผู้ปกครองเมือง
ข้าหลวง (ปาก)		ผู้ว่าราชการจังหวัด
สมาชิกสภาจังหวัด	ผู้ที่ราษฎรในจังหวัดเลือกเข้าไปควบคุมการบริหารงานของคณะกรรมการจังหวัด
คณะกรรมการจังหวัด	คณะเจ้าพนักงานผู้บริหารราชการแผ่นดินในจังหวัด
นายอำเภอ		ผู้ปกครองบังคับบัญชาข้าราชการในอำเภอและรับผิดชอบการบริหารราชการอำเภอ
คณะกรรมการอำเภอ	คณะเจ้าพนักงานผู้บริหารราชการแผ่นดินในอำเภอ
ปลัดอำเภอ	ผู้มีตำแหน่งรองนายอำเภอ
กำนัน		ผู้ปกครองราษฎรในตำบล
ผู้ใหญ่บ้าน	ผู้ปกครองราษฎรในหมู่บ้าน
สมาชิกสภาตำบล	ผู้ที่ราษฎรในหมู่บ้านเลือกเข้าไปควบคุมการบริหารงานในตำบล
คณะกรรมการตำบล	คณะกรรมการซึ่งทำหน้าที่บริหารงานของตำบล

ต ๕๘ ผู้บริหารราชการส่วนท้องถิ่น
สมาชิกสภาเทศบาล	ผู้ที่ราษฎรภายในเขตเทศบาลนั้นๆ เลือกตั้งขึ้นเพื่อทำหน้าที่เป็นสภานิติบัญญัติของท้องถิ่น มีอำนาจตราเทศบัญญัติได้โดยไม่ขัดแย้งกับกฎหมาย และมีหน้าที่ควบคุมดูแลการดำเนินการของคณะเทศมนตรี
คณะเทศมนตรี		คณะสมาชิกสภาเทศบาลซึ่งได้รับเลือกให้บริหารงานของเทศบาลให้เป็นไปตามนโยบาย
นายกเทศมนตรี		หัวหน้าคณะเทศมนตรี
ปลัดเทศบาล		ข้าราชการประจำผู้บังคับบัญชาพนักงานเทศบาล
พนักงานเทศบาล	ข้าราชการประจำของเทศบาล
คณะกรรมการสุขาภิบาล		คณะกรรมการบริหารงานสุขาภิบาลประกอบด้วยนายอำเภอ ปลัดอำเภอ กำนัน เป็นต้น

ต ๕๙ ผู้ปฏิบัติงานของบ้านเมือง
ข้าราชการ	ผู้ปฏิบัติราชการในส่วนราชการต่างๆ เช่น ข้าราชการพลเรือน, ข้าราชการทหาร
ขุนนาง (โบ)	ข้าราชการบรรดาศักดิ์
อมาตย์, อำมาตย์ (โบ)	ข้าราชการ ; ข้าเฝ้า; ที่ปรึกษา
ข้าเฝ้า (โบ)	ขุนนางที่มีตำแหน่งข้าเฝ้า
เสนาบดี (โบ)	แม่ทัพ ; ข้าราชการชั้นผู้ใหญ่ ; เจ้ากระทรวง

ต ๖๐  ต ๑๑๙ การรักษาความสงบเรียบร้อยในบ้านเมือง
ต ๖๐ สิ่งที่หมู่ชนยึดถือในการปฏิบัติ
ระเบียบ		แบบแผนที่วางไว้เป็นแนวปฏิบัติหรือดำเนินการ เช่น นักเรียนต้องแต่งกายตามระเบียบ
ระบอบ		ระเบียบการปกครอง เช่น ระบอบรัฐธรรมนูญ, ระบอบประชาธิปไตย
ระบบ		ระเบียบในการรวมสิ่งที่มีลักษณะซับซ้อนให้เข้าลำดับประสานกันเป็นอันเดียว เช่น จัดเรียงข้อมูลอย่างมีระบบ
วินัย		ระเบียบในการปฏิบัติ เช่น วินัยทหาร
หลักการ	หลักที่เป็นพื้นฐาน เช่น ยึดมั่นในหลักการ
หลักเกณฑ์	หลักที่ยึดถือเพื่อการปฏิบัติในการตัดสินเปรียบเทียบ เช่น หลักเกณฑ์การประกวด
นโยบาย		หลักและวิธีปฏิบัติ ซึ่งถือเป็นแนวดำเนินการ เช่น นโยบายการปกครอง
บรรทัดฐาน, ปทัฏฐาน, ปทัสถาน	แบบแผนสำหรับยึดถือเป็นแนวทางปฏิบัติ เช่น แนวคิดอันเป็นบรรทัดฐานในสังคม
ศีลธรรม	บรรทัดฐานหรือแนวทางความประพฤติที่สัมพันธ์กับคำสอนของศาสนาและอุดมการณ์ที่ยึดถือกันในสังคม
จารีต		แนวทางความประพฤติที่ปฏิบัติสืบต่อกันมา ถือว่าเป็นพื้นฐานของศีลธรรม

ต ๖๑ ข้อความที่กำหนดให้ปฏิบัติ
ข้อบังคับ	ข้อความที่กำหนดให้เป็นระเบียบในการปฏิบัติหรือดำเนินการ เช่น ปฏิบัติตนตามข้อบังคับ
ข้อกำหนด	ข้อความที่ใช้บังคับบุคคลของสถาบันหรือคณะบุคคลหนึ่งๆ
กฎ	ข้อบังคับ เช่น กฎของโรงเรียน ;  สิ่งที่จะเป็นเช่นนั้นโดยปรกติ เช่น กฎธรรมดา
กฎเกณฑ์	ข้อกำหนดที่วางไว้เป็นหลัก เช่น ประพฤติตนตามกฎเกณฑ์ของสังคม
กฎหมาย	ระเบียบข้อบังคับของรัฐที่บังคับความประพฤติของพลเมือง ถ้าผู้ใดฝ่าฝืนจะถูกลงโทษหรือถูกบังคับให้ปฏิบัติตาม
กฎบัตรกฎหมาย	(ไม่ทางการ)	กระบวนกฎหมาย
รัฐธรรมนูญ	กฎหมายว่าด้วยระเบียบการปกครองประเทศ
ประมวลรัษฎากร	กฎหมายรวมว่าด้วยภาษีอากรฝ่ายสรรพากร
กฎอัยการศึก	บทกฎหมายที่ตราขึ้นไว้สำหรับประเทศ ใช้เมื่อมีเหตุจำเป็นเพื่อรักษาความเรียบร้อยในราชอาณาจักร เมื่อประกาศใช้เมื่อใด อำนาจการบริหารและการพิจารณาคดีอาญาจะตกอยู่ในอำนาจทหาร
ตัวบทกฎหมาย, บทบัญญัติ	ข้อบัญญัติของกฎหมาย เช่น ตามบทบัญญัติแห่งกฎหมาย
พระราชกฤษฎีกา	บทบัญญัติซึ่งพระมหากษัตริย์ทรงตราขึ้นโดยไม่ขัดต่อกฎหมาย
กฎกระทรวง	บทบัญญัติที่เจ้ากระทรวงออกในนามของกระทรวงตามอำนาจที่พระราชบัญญัติ หรือพระราชกฤษฎีกาให้ไว้ เดิมเรียกว่า กฎเสนาบดี
เทศบัญญัติ	บทบัญญัติที่เทศบางตราขึ้น มีผลบังคับอย่างกฎหมาย
กฎก.พ.		กฎซึ่งนายกรัฐมนตรีในฐานะประธานข้าราชการพลเรือนเป็นผู้ออกเพื่อปฏิบัติให้เป็นไปตาม พ.ร.บ.ระเบียบข้าราชการพลเรือน
กฎบัตร		ตราสารกำหนดสิทธิหรือกำหนดธรรมนูญขององค์การ ปัจจุบันใช้เรียกตราสารที่เกี่ยวกับการให้เสรีภาพหรือการยอมให้มีสิทธิสำคัญบางอย่าง เช่น กฎบัตรสหประชาชาติ
ประมวลกฎหมาย	หนังสือที่รวบรวมกฎหมายประเภทเดียวกัน เช่น ประมวลกฎหมายอาญา

ต ๖๒ ส่วนของกฎหมาย
มาตรา	ความที่แบ่งออกเป็นข้อๆ ในกฎหมาย
อนุมาตรา	ข้อย่อยของกฎหมายที่แทรกอยู่ในข้อใหญ่
วรรค	ย่อหน้าหนึ่งๆ ของบทบัญญัติในแต่ละมาตราของกฎหมาย

ต ๖๓ การกระทำทางกฎหมาย
นิติกรรม	การกระทำโดยเจตนาที่จะผูกความสัมพันธ์ทางกฎหมายขึ้นระหว่าบุคคล
นิติกรรมอำพราง		นิติกรรมที่ทำขึ้นด้วยเจตนาลวงเพื่อปิดบังนิติกรรมที่ทำด้วยเจตนาอันแท้จริง
โมฆกรรม	นิติกรรมที่เสียเปล่า ไม่มีผลบังคับตามกฎหมาย
โมฆียกรรม	นิติกรรมที่อาจบอกล้างหรือให้สัตยาบันได้ ถ้าบอกล้างก็เป็นโมฆะ ถ้าให้สัตยาบันก็ใช้บังคับได้

ต ๖๔ ลักษณะของการกระทำทางกฎหมาย
โมฆะ	ไม่มีประโยชน์ ไม่มีผล เช่น นิติกรรมเป็นโมฆะ
โมฆียะ	อาจเป็นโมฆะ

ต ๖๕ องค์กรบัญญัติและกลั่นกรองกฎหมาย
รัฐสภา	องค์กรนิติบัญญัติทำหน้าที่บัญญัติกฎหมาย ประกอบด้วยวุฒิสภาและสภาผู้แทนราษฎร
สภาผู้แทนราษฎร	สภาที่สมาชิก คือ ผู้แทนราษฎร
วุฒิสภา	สภาที่ตั้งขึ้นเพื่อพิจารณากลั่นกรองพระราชบัญญัติที่ผ่านสภาผู้แทนราษฎรมาแล้ว สมาชิกคือ วุฒิสมาชิก
สภาขุนนาง, สภาสูง	สภาของบางประเทศ เช่น สหราชอาณาจักรอังกฤษซึ่งสมาชิกเป็นผู้มีบรรดาศักดิ์

ต ๖๖ บุคคลที่เกี่ยวข้องกับกฎหมาย
สมาชิกสภาผู้แทนราษฎร ; ผู้แทน (ไม่ทางการ) ; สอสอ (ปาก)	ผู้ที่ได้รับเลือกจากประชาชนให้ทำหน้าที่แทนในสภานิติบัญญัติ
วุฒิสมาชิก	ผู้ที่มีคุณสมบัติตามที่กฎหมายกำหนดซึ่งแต่เดิม พระมหากษัตริย์ทรงแต่งตั้งให้เป็นสมาชิกวุฒิสภา แต่ปัจจุบันมาจากการเลือกตั้ง
นิติกร	ผู้มีหน้าที่เกี่ยวข้องกับการใช้วิชากฎหมาย
นักกฎหมาย	ผู้ชำนาญกฎหมาย
หัวหมอ (ปาก)	ผู้ที่ชอบอ้างกฎหมายเพื่อประโยชน์ของตน
เจ้าถ้อยหมอความ	ผู้มักใช้โวหารพลิกแพลงไปในทางกฎหมาย
เนติบัณฑิต	ผู้ที่เรียนสำเร็จวิชากฎหมายจากโรงเรียนกฎหมายกระทรวงยุติธรรม หรือสอบได้ตามหลักสูตรของสำนักศึกษาอบรมกฎหมายของเนติบัณฑิตยสภา

ต ๗๐ ความผิด
โทษ ; โทษกรณ์, โทษา (กวี)	ดูความหมายใน ท ๑๐๑
ลหุโทษ		โทษเบา
มหันตโทษ	โทษหนัก
กระลำ, กระลำพร, กลัมพร (กวี)		โทษใหญ่
อุกฤษฏ์โทษ	โทษยิ่งใหญ่ เช่น โทษกบฏหรือทำร้าต่อศาสนา
โทษานุโทษ	ความผิดมากและน้อย เช่น ลงทัณฑ์ตามควรแก่โทษานุโทษ

ต ๗๑ บุคคลและสิ่งแสดงความผิด
หลักฐาน	เครื่องแสดงประกอบเพื่อยืนยัน
พยาน		บุคคล หลักฐาน หรือวัตถุที่ใช้ในการยืนยันหรือพิสูจน์ข้อเท็จจริง
ประจักษ์พยาน	พยานบุคคลที่เป็นผู้ได้เห็น ได้ยิน หรือทราบข้อความด้วยตนเองโดยตรง
หลักพยาน	เครื่องประกอบการพิสูจน์ ได้แก่ พยานบุคคล พยานวัตถุ และพยานเอกสาร
ของกลาง	ของที่เกี่ยวเนื่องกับการกระทำความผิดซึ่งเจ้าพนักงานได้ยึดไว้เพื่อใช้เป็นพยานหลักฐานในคดีอาญา

ต ๗๒ การทำผิด
ขี้ก้อนใหญ่ให้เด็กเห็น (สำ)	ทำสิ่งที่ไม่สมควรให้ผู้น้อยเห็น
ว่าแต่เขาอิเหนาเป็นเอง (สำ)	พูดว่าผู้อื่นอย่างไร ตนก็ทำอย่างนั้นเสียเอง

ต ๗๓ การพลอยได้รับผิด
ติดร่างแห, ติดหลังแห (สำ)	พลอยมีความผิดหรือพลอยได้รับเคราะห์ไปด้วย
เสียรังวัด (สำ)	พลอยได้รับความผิดหรือเสียหายไปด้วย
พลอยฟ้าพลอยฝน (สำ)	ไม่ได้เกี่ยวข้องก็เป็นตามไปด้วย
ถูกหางเลข (สำ)	ถูกโกรธเคืองหรือถูกว่ากล่าวไปด้วย

ต ๗๔ การถูกกล่าวหาว่ากระทำความผิด
ต้องหา	ถูกกล่าวหาในคดีอาญา
ต้องคดี	ถูกฟ้องเป็นคดีในโรงศาล

ต ๗๕ ผู้ทำความผิด
คนร้าย	ผู้ก่ออาชญากรรมอย่างใดอย่างหนึ่ง เช่น คนร้ายจี้ชิงทรัพย์
ผู้ร้าย	ผู้มักกระทำความผิดที่เป็นคดีอาญา เช่น โจรผู้ร้ายชุกชุม
มิจฉาชีพ	ผู้ประกอบอาชีพทุจริต
อาชญากร	ผู้กระทำความผิดที่เป็นคดีอาญา
อาชญากรสงคราม	ผู้ก่อให้เกิดสงครามเป็นบุคคลสำคัญของฝ่ายแพ้
มือสังหาร	ผู้ลงมือฆ่า
ฆาตกร		ผู้กระทำการฆาตกรรม
มือมีด (สำ)	ผู้ลอบทำความผิดซึ่งไม่มีใครรู้ว่าเป็นใคร เช่น ถูกมือมีดวางระเบิด
สลัดอากาศ	ผู้ขู่ให้ปฏิบัติตามเงื่อนไขไม่เช่นนั้นจะทำลายเครื่องบินและ/หรือทำร้ายตัวประกัน
ผู้ก่อการร้าย	บุคคลที่ตั้งตนเป็นปฏิปักษ์ต่อรัฐบาลและพยายามก่อความไม่สงบขึ้นในที่ต่างๆ
กบฏ, ขบถ	ผู้ประทุษร้ายต่อทางอาณาจักร

ต ๗๖ ผู้ถูกกล่าวหาว่ามีความผิด
ผู้ต้องหา	ผู้ถูกกล่าวหาว่ามีความผิด

ต ๗๗ ผู้เสียหายเมื่อมีผู้ทำความผิด
ผู้เสียหาย	บุคคลผู้ได้รับความเสียหายเนื่องจากมีผู้กระทำละเมิด เช่น ชดใช้เงินให้ผู้เสียหาย
เจ้าทุกข์		ผู้ที่เสียหายได้รับทุกข์หรือเดือดร้อน เช่น เจ้าทุกข์ไม่เอาเรื่อง
เหยื่อ	ผู้รับเคราะห์ เช่น เหยื่อกระสุน

ต ๘๐  ต ๘๓ การปฏิบัติเมื่อกระทำผิดและการถูกลงโทษ
ต ๘๐ การปิดบังความผิด
ช้างตายทั้งตัว เอาใบบัวมาปิด (สำ)	ปิดบังความผิดไม่ได้เพราะทำความชั่วหรือความผิดร้ายแรงที่คนรู้ทั่วกันแล้ว
ปิดควันไฟไม่มิด (สำ)	ปิดเรื่องที่อื้อฉาวไปทั่วแล้วไม่สำเร็จ

ต ๘๑ การรับ การไม่ยอมรับ และการลบล้างความผิด
รับผิด	ยอมรับความผิดที่ได้กระทำไป เช่น เมื่อเขายอมรับผิด เราก็ให้อภัย
รับสารภาพ	ยอมบอกว่าได้กระทำผิดตามข้อกล่าวหา เช่น ผู้ต้องหารับสารภาพ
แก้ตัว		พยายามพูดให้เหตุผลให้พ้นผิด เช่น เขาแก้ตัวว่ามาสายเพราะรถติด
ปฏิเสธ		ไม่ยอมรับ เช่น ปฏิเสธข้อกล่าวหา
ลบล้าง		ทำให้หมดไป เช่น เขาพยายามลบล้างความผิดด้วยการอุทิศตนเพื่อสังคม
ไถ่โทษ		ทำความดีเพื่อลบล้างความผิด เช่น รับเลี้ยงลูกกำพร้าเป็นการไถ่โทษ

ต ๘๒ การให้และไม่ให้ควบคุม
มอบตัว		ยอมให้เจ้าหน้าที่ตำรวจควบคุม
ประกันตัว	รับรองว่าจะปฏิบัติตามนัดหรือหมายเรียกของศาลในขณะที่ได้รับการปล่อยตัวชั่วคราวและถ้าผิดสัญญาก็ให้ยึดหลักทรัพย์ที่ได้ให้ไว้เป็นเครื่องรับรอง
ประกันเชิงลา	ประกันตัวออกมาจากที่คุมขังได้เป็นคราวๆ คราวละ ๓ วันหรือ ๗ วัน
ทำทัณฑ์บน	ให้คำมั่นว่าจะไม่ประพฤติละเมิดเงื่อนไขที่ได้ให้ไว้
กบดาน, ซ่อนตัว, หลบซ่อน, จนมุม, หนี, หลบหนี		ดูความหมายใน ช ๒๓, ว ๙๘, ฉ ๖๓

ต ๘๓ การถูกลงโทษ
ต้องโทษ	ถูกตัดสินให้ลงโทษในคดีอาญา
ต้องราชทัณฑ์ (โบ)	ต้องอาญาหลวง
ติดคุก ; ติดตะราง (ไม่ทางการ) ;  เข้าปิ้ง, เข้าซังเต, นอนมุ้งสายบัว(ปาก)	ถูกคุมขังอยู่ในคุก
ติดสนม		ถูกคุมขังอยู่ในสนม คือที่คุมขังซึ่งอยู่ภายในพระราชสำนัก

ต ๙๐  ต ๑๑๙ การปฏิบัติเมื่อมีผู้กระทำผิด
ต ๙๐  ต ๙๖ การจับกุม
ต ๙๐ การแสวงหาข้อเท็จจริง
สืบสวน		แสวงหาข้อเท็จจริงและหลักฐานเพื่อที่จะทราบรายละเอียดแห่งความผิด เช่น สืบสวนคดีฆาตกรรม
สอบสวน, สอบปากคำ, ไต่สวน, ซักฟอก		ดูความหมายใน ญ ๒๑๙
ปิดสำนวน	เสร็จการสืบสวนสอบสวนข้อเท็จจริงเกี่ยวกับคดี

ต ๙๑ การหาความผิด
จับผิด		จ้องหาความผิด เช่น ฉันรำคาญที่เขาคอยจับผิด
จับได้		พบความผิดได้ เช่น แม่จับได้ว่านิดพูดปด
จับได้คาหนังคาเขา (สำ)		จับได้ขณะทำผิด
จับได้ไล่ทัน	รู้ทันว่าทำผิด เช่น อย่าริเป็นขโมย ถ้าเขาจับได้ไล่ทันจะถูกลงโทษ
จับตัว		รู้ตัวผู้กระทำผิด เช่น ฉันจับตัวได้แล้วว่าใครหยิบปากกาไป
จับมือใครดม (สำ)	พิสูจน์ได้อย่างไรว่าใครทำผิด เช่น ของหายไปแต่ไม่รู้ว่าจะจับมือใครดม
จับให้มั่นคั้นให้ตาย	จับให้ได้แน่นอนว่าทำผิด

ต ๙๒ การติดตามผู้กระทำผิด
ติดตาม		ตามหา เช่น ติดตามฆาตกร
ล่าตัว		ติดตามหาเพื่อจับกุม เช่น ล่าตัวมือสังหาร
ประกบตัว	ติดตามอย่างใกล้ชิด เช่น ประกบตัวคนร้าย
นำจับ		ชี้ช่องหรือพาไปจับ เช่น นำจับแก๊งลักรถ

ต ๙๓ การจับผู้กระทำผิด
จับ, จับกุม; รวบตัว (ปาก)		เกาะกุมตัว เช่น จับผู้ร้าย, นักเลงถูกจับกุม, ตำรวจรวบตัวเจ้ามือหวยเถื่อนไปแล้ว
จับผิดตัว	เกาะกุมตัวผิดคน
จับเป็น		จับตัวมาให้ได้โดยไม่ฆ่า
จับตาย		จับตัวมาให้ได้แม้ว่าจะต้องฆ่า
จับกราวรูด (ปาก)	จับตลอดหมด เช่น นักการเมืองฝ่ายตรงข้ามถูกจับกราวรูด
จับโดยละม่อม		จับโดยไม่มีการต่อสู้ขัดขืน
กวาด, กวาดจับ		จับไม่ให้เหลือ เช่น ตำรวจกวาดพวกนักพนันไปหมด

ต ๙๔ ผู้ทำให้ได้ตัวผู้กระทำผิด
ตำรวจ ; โปลิศ (ปาก)	เจ้าหน้าที่ผู้จับกุมและปราบปรามผู้กระทำผิดเรียกชื่อตามหน้าที่รับผิดชอบ เช่น ตำรวจกองปราบ, ตำรวจน้ำ, ตำรวจป่าไม้, ตำรวจดับเพลิง, ตำรวจจราจร, ตำรวจชายแดน, ตำรวจทางหลวง, ตำรวจนครบาล, ตำรวจภูธร
ผู้พิทักษ์สันติราษฎร์, ผู้รักษากฎหมาย	ฉายาของตำรวจ
มือปราบ	ตำรวจผู้มีความสามารถในการปราบผู้กระทำผิด
นักสืบ		ผู้ชำนาญการสืบสวน
สาย, สายลับ, สายสืบ	ผู้สืบความลับให้ เช่น เขาเป็นสายลับให้ตำรวจ

ต ๙๕ คำเรียกตำรวจยศต่างๆ
นายตำรวจ	ตำรวจยศตั้งแต่ชั้นนายร้อยตำรวจตรีขึ้นไป
นายพล		นายตำรวจยศสูงกว่านายพัน
นายพัน		นายตำรวจยศสูงกว่านายร้อยต่ำกว่านายพล
นายร้อย		นายตำรวจยศสูงกว่านายสิบ
นายสิบ		ตำรวจยศสูงกว่าพลตำรวจ
พลตำรวจ ; ลูกแถว (ปาก)	ตำรวจขั้นต่ำสุด

ต ๙๖ คำเรียกตำรวจตำแหน่งต่างๆ
ผู้บัญชาการตำรวจ	ยศและตำแหน่งนายตำรวจชั้นนายพล มีหน้าที่บังคับบัญชาเขตตำรวจเป็นภาค เช่น ผู้บัญชาการตำรวจนครบาล ผู้บัญชาการตำรวจภูธร ขึ้นต่อ ผู้บัญชาการสำนักงานตำรวจแห่งชาติ (ผบ.ตร)
ผู้บังคับการ	นายตำรวจหัวหน้ากองบังคับการ ยศอย่างต่ำพลตำรวจตรี ขึ้นต่อผู้บัญชาการ
ผู้บังคับกอง	นายตำรวจที่มีอำนาจควบคุมตำรวจ ถ้าควบคุมกองร้อย เรียกผู้บังคับกองร้อย ยศตำรวจร้อยเอก ถ้าควบคุมกองพันเรียกผู้บังคับกองพันยศชั้นนายพัน
ผู้กำกับการ	นายตำรวจที่มีอำนาจควบคุมหน่วยงานตำรวจซึ่งขึ้นต่อกองบังคับการ ยศอย่างต่ำพันตำรวจเอก
ผู้การ		คำย่อจาก ผู้บังคับการ หรือผู้บัญชาการ
ผู้กอง		คำย่อจากผู้บังคับกองร้อย
ผู้พัน		คำย่อจากผู้บังคับกองพัน
ผู้กำกับ		คำย่อจากผู้กำกับการ

ต ๑๐๐  ต ๑๐๔ การดำเนินคดี
ต ๑๐๐ การกระทำของคู่ความ
เป็นความ ; ขึ้นศาล; ขึ้นโรงขึ้นศาล (สำ)	มีข้อพิพาทและฟ้องร้องกันในศาล เช่น เขาไม่อยากเป็นความ, เขาไม่เคยขึ้นศาล, เขาทะเลาะกันจนถึงขั้นขึ้นโรงขึ้นศาล
ค้าความ		หาเรื่องขึ้นศาล เช่น ขี้เกียจจะค้าความ
ฟ้อง		กล่าวโทษผู้อื่นต่อผู้ที่มีอำนาจลงโทษ เช่น ลูกฟ้องแม่ว่าพี่รังแก
ฟ้องร้อง		กล่าวโทษต่อศาล เช่น มีการฟ้องร้องเป็นคดีขึ้นมา
ฟ้องศาล, ยื่นฟ้อง	ยื่นคำกล่าวหาต่อศาล
ฟ้องกลับ	จำเลยฟ้องโจทก์กลับตกเป็นจำเลยในคดีอาญาด้วยเรื่องที่เกี่ยวข้องกับเรื่องที่โจทก์ฟ้องมาก่อน
ฟ้องแย้ง		จำเลยให้การโดยฟ้องโจทก์ให้กลับตกเป็นจำเลยด้วย
ถอนฟ้อง	โจทก์ยื่นคำขอต่อศาลยกเลิกการฟ้องร้อง
เปิดคดี		โจทก์หรือจำเลยแถลงต่อศาลถึงข้อเท็จจริงหรือข้อกฎหมายและพยานหลักฐานก่อนนำพยานเข้าสืบ
ให้การ		กล่าวถึงเรื่องที่เป็นมา เช่น จำเลยให้การเท็จ
แก้คดี, ต่อสู้คดี, สู้คดี	ต่อสู้ข้อกล่าวหา
นำสืบ		นำพยานหลักฐานมาแสดงต่อศาลเพื่อพิสูจน์ข้อเท็จจริงที่กล่าวอ้าง
ซักค้าน, ถามค้าน	คู่ความอีกฝ่ายหนึ่งซักถามพยาน เมื่อคู่ความฝ่ายที่อ้างพยานได้ซักถามพยานเสร็จแล้ว
ถามติง		คู่ความฝ่ายที่อ้างพยานซักถามพยานอีกครั้งหนึ่ง เมื่อคู่ความอีกฝ่ายหนึ่งถามค้านพยานเสร็จแล้ว
ถามนำ		ถามพยานโดยแนะคำตอบไส้ในคำถามนั้นด้วย
ซ้อมพยาน	ซักซ้อมพยานว่าจะให้การต่อศาลอย่างไรจึงจะสอดคล้องต้องกันดี
เบิกพยาน	นำพยานออกให้การต่อศาล
สืบพยาน	ถามปากคำผู้เป็นพยานในศาล
ฟอกพยาน	ไต่ถามไล่เลียงพยาน
ประวิงความ	หน่วงคดีไว้ให้ข้า
ประนีประนอม	ตกลงกันยอมระงับข้อพิพาท
ยอมความ	ยอมระงับข้อพิพาทซึ่งกำลังพิจารณาอยู่ในศาล
ปิดคดี		โจทก์และจำเลยแถลงด้วยปากหรือหนังสือทั้ง ๒ อย่างเมื่อสืบพยานจำเลยเสร็จแล้วเพื่อสรุปประเด็นข้อเท็จจริงหรือข้อกฎหมายต่อศาลก่อนมีคำพิพากษา
อุทธรณ์		ยื่นคำร้องหรือคำคัดค้านต่อศาลอุทธรณ์
ฎีกา		ยื่นคำร้องหรือคำคัดค้านต่อศาลฎีกา

ต ๑๐๑ การกระทำแทนโจทก์จำเลย
ว่าความ		ทำหน้าที่เป็นทนายความในศาล
แก้ต่าง		แก้ความแทนจำเลย
ว่าต่าง		ว่าความแทนโจทก์
ต ๑๐๒ การกระทำของพยาน
เบิกความ	ให้การเป็นพยานในศาล

ต ๑๐๓ การกระทำของผู้พิพากษา
ประทับฟ้อง, รับประทับฟ้อง, รับฟ้อง	ประทับตราว่าคำฟ้องนั้นมีหลักฐานฟ้องได้
ชำระความ	พิจารณาคดี
ตัดสิน, พิพากษา		ดูความหมายใน ข ๖๐
ยกฟ้อง		พิพากษายกคำขอท้ายฟ้องของโจทก์โดยสิ้นเชิง ไม่ว่าจะเป็นฟ้องของโจทก์ หรือฟ้องแย้งของจำเลย; พิพากษายกคำขอของโจทก์ที่ฟ้องให้ลงโทษจำเลยในคดีอาญา
เปรียบเทียบ	พิจารณาปรับไหม
ปรับโทษ	เทียบโทษตามบทหรือตามความผิด
ปรับไหม (โบ)	ดูความหมายใน ต ๑๑๑

ต ๑๐๔ ผู้ที่เกี่ยวข้องกับศาลหรือการพิจารณาคดี
โจทก์		ผู้ฟ้องความในศาล
จำเลย		ผู้ถูกฟ้องความในศาล
คู่ความ		โจทก์หรือจำเลยในคดีที่พิพาทกันและหมายรวมถึงบุคคลที่มีสิทธิ์ทำการแทนบุคคลนั้นๆ ได้ตามกฎหมายหรือในฐานะทนายความ
คู่ความร่วม	โจทก์หรือจำเลยหลายคนซึ่งมีประโยชน์ร่วมกันในมูลความแห่งคดีความเดียวกัน
คู่กรณี		บุคคล ๒ ฝ่ายซึ่งมีส่วนเกี่ยวพันกันในเรื่องใดเรื่องหนึ่ง เช่น ตำรวจไกล่เกลี่ยให้คู่กรณีประนีประนอมกัน
คู่พิพาท		บุคคลที่พิพาทกันในคดีได้แก่โจทก์และจำเลย
พยาน, ประจักษ์พยาน	ดูความหมายใน ต ๗๑
ทนาย, ทนายความ	ผู้ได้รับอนุญาตให้ว่าต่างแก้ต่างคู่ความในเรื่องอรรถคดี
หมอความ	ผู้รู้กฎหมาย; นักกฎหมาย
ลูกความ		ผู้มีคดีซึ่งทนายรับว่าความให้
อัยการ		เจ้าหน้าที่ในกรมอัยการผู้ทำหน้าที่เป็นทนายแผ่นดิน
ผู้ว่าคดี		เจ้าหน้าที่ตำรวจผู้ทำหน้าที่คล้ายอัยการศาล
ผู้พิพากษา	ข้าราชการตุลาการผู้ตัดสินคดีที่ศาล
ตุลาการ		ผู้ตัดสินคดี เช่น ตั้งตนเป็นตุลาการ
อนุญาโตตุลาการ	บุคคลที่คู่กรณีพร้อมใจกันตั้งขึ้นเพื่อให้ตัดสินข้อพิพาท
ลูกขุน		ผู้พิจาณาผิดชอบในอรรถคดีก่อนที่ผู้พิพากษาจะตัดสิน มีในสมัยก่อนและในต่างประเทศ
เจ้าพนักงานบังคับคดี	เจ้าพนักงานศาลหรือพนักงานอื่นผู้มีอำนาจตามบาบัญญัติแห่งกฎหมายที่จะปฏิบัติการเพื่อคุ้มครองสิทธิ์ของคู่ความในระหว่างพิจารณาหรือเพื่อบังคับตามคำพิพากษาหรือคำสั่งของศาล
เจ้าพนักงานพิทักษ์ทรัพย์		บุคคลซึ่งรัฐมนตรีว่าการกระทรวงยุติธรรมแต่งตั้งให้ปฏิบัติหน้าที่พิทักษ์ทรัพย์สินและจัดการเกี่ยวกับทรัพย์สินของลูกหนี้ในคดีล้มละลาย ถือว่าเป็นเจ้าพนักงานของศาล
ดะโต๊ะยุติธรรม		ข้าราชการฝ่ายตุลาการซึ่งได้รับแต่งตั้งให้เป็นผู้มีอำนาจและหน้าที่ในการวินิจฉัยชี้ขาดข้อกฎหมายอิสลาม
ตีนโรงตีนศาล (สำ)	คนที่พลอยประสมหารายได้เล็กๆ น้อยๆตามโรงศาล
จ่าศาล		ตำแหน่งหัวหน้าธุรการ มีหน้าที่รับและเก็บเรื่องราวของศาล

ต ๑๑๐  ต ๑๑๙ การลงโทษและการให้อิสรภาพ
ต ๑๑๐ การลงโทษผู้กระทำผิด
ลงโทษ		ทำให้ผู้กระทำผิดได้รับสิ่งไม่พึงประสงค์เพื่อให้รู้สำนึก เช่น ถูกฟ้าดินลงโทษ
ทำโทษ		ทำให้เด็กที่กระทำผิดรู้สำนึกโดยวิธีต่างๆ มีเฆี่ยนเป็นต้น เช่น นิดถูกครูทำโทษให้คาบไม้บรรทัด
ลงทัณฑ์		ลงโทษ (มักใช้ในเรื่องเล่า) เช่น พ่อไม่ลงทัณฑ์แก่พวกเจ้าหรอก
ลงอาญา 	ลงโทษที่กระทำผิดกฎหมายบ้านเมือง เช่น คดีรอการลงอาญา
คาดโทษ	กล่าวว่าถ้าทำผิดอีกจะถูกลงโทษ เช่น คุณแม่คาดโทษว่าถ้านิดรังแกน้องอีก จะถูกตี
ภาคทัณฑ์		ลงโทษเพียงว่ากล่าว
สั่งสอน		ทำให้รู้สำนึกโดยใช้วาจาหรือใช้กำลังทำร้าย เช่น ฉันต้องสั่งสอนแกเสียบ้างว่าไม่ควรยุ่งกับเรื่องของคนอื่น

ต ๑๑๑ การลงโทษให้ใช้เงิน
ปรับ		ลงโทษให้ใช้เงินเพราะทำผิด
ปรับไหม (โบ)			ให้ผู้กระทำผิดชำระเงินทดแทนความผิดที่ได้กระทำแก่ผู้เสียหาย หรือบิดามารดา หรือผู้ปกครองของผู้เสียหาย
อายัด		มอบหมายให้รักษาหรือกักไว้ก่อน
ยึด		ถือสิทธิครอบครองเพราะอีกฝ่ายหนึ่งผิดสัญญา เช่น ถูกยึดรถเพราะหาเงินมาผ่อนไม่ทัน
ริบ		ดูความหมายใน ย ๑๐๙

ต ๑๑๒ การทำให้หมดอิสรภาพและการคุมประพฤติ
คุม, ควบคุม		ดูความหมายใน ซ ๗๐ 
คุมตัว			ดูแลไม่ให้หลบหนี
ขัง, กัก			ดูความหมายใน ร ๑๓๖
ขังคุก; ขังกรง (ปาก)			ขังในห้องขัง
จำคุก			ลงโทษด้วยวิธีขัง
กักกัน			ควบคุมผู้กระทำผิดไว้ภายในเขตกำหนด เพื่อป้องกันการกระทำความผิด เพื่อดัดนิสัยและ เพื่อฝึกหัดอาชีพ เช่น ตำรวจกักกันผู้ต้องหาไว้ในห้องสอบสวนพิเศษ
กักขัง			บังคับให้อยู่ในสถานที่จำกัด เช่น เขาถูกกักขังที่เรือนหลังหนึ่ง
คุมขัง			ให้อยู่ในที่ล้อมและมีการควบคุม เช่น นักโทษถูกคุมขัง
จองจำ, จำจอง		ใส่ตรวนหรือเครื่องพันธนาการขังไว้ในคุกเป็นต้น
ตีตรวน			ใส่ตรวนที่ขาและตีย้ำหัวตะปูที่ห่วงเหล็กสวมขาเพื่อไม่ให้ถ่างออกได้
จำครบ, จำห้าประการ			มีเครื่องจองจำครบ ๕ อย่างคือ ๑ ตรวนใส่เท้า ๒ เท้าติดขื่อไม้ ๓ โซ่ล่ามคอ ๔ คาไม้ใส่คอทับโซ่ ๕ มือ ๒ ข้างสอดในคาและไปติดกับขื่อไม้ เป็นการลงโทษในสมัยก่อน
คุมประพฤติ			ผ่อนผันไม่คุมขังผู้ต้องโทษทางอาญาที่มีความประพฤติดี เพียงแต่ควบคุมความประพฤติ

ต ๑๑๓ การลงโทษให้เจ็บปวด
บีบขมับ		เอาไม้คาบเข้าที่ขมับทั้ง ๒ ข้าง แล้วขันเชือกที่ไม้ เป็นการลงโทษในสมัยก่อน
ตี, เฆี่ยน, เฆี่ยนตี, โบย, โบยตี			ดูความหมายใน ร ๘๙, ซ ๘๗

ต ๑๑๔ การขับจากบ้านเมือง
เนรเทศ			ขับออกไปไม่ให้อยู่ในบ้านเมือง
ปล่อยเกาะ		เนรเทศให้ไปอยู่เกาะ
ลอยแพ			เอาลงแพแล้วปล่อยให้ลอยไปตามยถากรรม

ต ๑๑๕ การประหาร
ประหาร		ดูความหมายใน ซ ๙๒
แขวนคอ		เอาเชือกหรือผ้าเป็นต้นผูกคอห้อยจากที่สูงเพื่อให้ตาย
ยิงเป้า			ใช้ปืนเล็งยิงผู้ที่ถูกผูกมัดเป็นต้น

ต ๑๑๖ ผู้ถูกลงโทษ	
นักโทษ		ผู้ถูกพิพากษาให้ลงโทษโดยคุมขังเป็นต้น
คนคุก			ผู้ถูกคุมขังอยู่ในคุก
ขี้คุก (ปาก)		ผู้เคยถูกคุมขังอยู่ในคุก

ต ๑๑๗ ผู้ทำหน้าที่ลงโทษ
ผู้คุม			ผู้ควบคุมดูแลนักโทษ
พัศดี			ผู้บังคับการเรือนจำ; ผู้ปกครองนักโทษ
ราชบุรุษ		คนของพระราชา เช่น ราชบุรุษจับกุมนายพรานมาเฝ้าพระราชา
ราชมัล			เจ้าหน้าที่ทำโทษคน
เพชฌฆาต		เจ้าหน้าที่ประหารชีวิตผู้มีโทษถึงตาย

ต ๑๑๘ การยกโทษ		
พระราชทานอภัยโทษ			ยกโทษทางอาญา เป็นพระราชอำนาจของพระมหากษัตริย์
นิรโทษกรรม			การกระทำอันเป็นการละเมิดที่กฎหมายบัญญัติยกเว้นไม่ต้องรับผิดใช้ค่าสินไหมทดแทน; การกำหนดโดยกฎหมายให้ผู้กระทำความผิดอาญามิต้องรับโทษหรือมีความผิด

ต ๑๑๙ การให้อิสรภาพ
ปล่อย			ดูความหมายใน ร ๑๐๙
ปล่อยนกปล่อยกา, ปล่อยลูกนกลูกกา (สำ)		ปล่อยให้เป็นอิสระ; ไม่เอาผิด
ปลดปล่อย		ทำให้ออกจากการผูกมัดหรือคุมขัง เช่น ปลดปล่อยนักโทษให้เป็นอิสระ

ต ๑๒๐ - ต ๑๔๑ ความสัมพันธ์กับบ้านเมืองอื่น
ต ๑๒๐ ความสัมพันธ์อันดี
ไมตรี			ดูความหมายใน ช ๕๐ 
สัมพันธไมตรี		ความสัมพันธ์อันดีระหว่างประเทศ เช่น เกรงจะเสียสัมพันธไมตรีกับมิตรประเทศ
สันเถวไมตรี		ความเป็นมิตรสนิทสนมกันระหว่างประเทศ เช่น ส่งทูตสันเถวไมตรีไปลาว

ต ๑๒๑ ประเทศที่ตกลงจะช่วยเหลือกัน
พันธมิตร		รัฐบาลหรือคณะบุคคลที่ทำสัญญากันว่าจะช่วยเหลือกัน
สัมพันธมิตร		ประเทศที่ตกลงร่วมมือและช่วยเหลือกันและกัน

ต ๑๒๒ ผู้ติดต่อระหว่างประเทศ
ทูต		เจ้าหน้าที่ผู้ได้รับมอบหมายให้เป็นผู้แทนไปยังต่างประเทศ มีหน้าที่ดูแลผลประโยชน์และคนในบังคับตลอดจนติดต่อเจรจาการเมืองแทนรัฐบาลของตน
ทูตานุทูต		ทูตใหญ่น้อย
เอกอัครราชทูต			ทูตอันดับหนึ่งซึ่งประมุขของรัฐแต่งตั้งไปประจำยังสำนักของประมุขของอีกรัฐหนึ่ง เพื่อเป็นตัวแทนในการเจรจากิจการต่างๆ และดูแลผลประโยชน์คนในชาติของตนในรัฐนั้น
อัครราชทูต (โบ)		ผู้แทนรัฐบาลไปราชการชั่วคราวหรือประจำอยู่ในสำนักรัฐบาลอื่น
รัฐทูต			ทูตที่ประมุขของรัฐหนึ่งแต่งตั้งไปประจำสำนักประมุขของอีกรัฐหนึ่งเพื่อปฏิบัติภารกิจทางการทูตมีฐานะต่ำกว่าเอกอัครราชทูตแต่สูงกว่าอุปทูต
อุปทูต			ผู้รักษาการในตำแหน่ง หรือแทนหัวหน้าสถานทูต หรือสถานเอกอัครราชทูตหรือหัวหน้าคณะทูต โบราณหมายถึงตำแหน่ง
กงสุล			พนักงานผู้มีหน้าที่ดูแลผลประโยชน์และคนในบังคับ ณ ต่างประเทศ
เอกอัครสมณทูต		ทูตอันดับหนึ่งที่สันตะปาปาทรงแต่งตั้งไปประจำสำนักของประมุขอีกรัฐหนึ่ง เพื่อเป็นตัวแทนทางการทูต และประสานงานกับคาทอลิกในส่วนที่เกี่ยวกับศาสนา มีฐานะเท่าเอกอัครราชทูต
อัครสมณทูต		ทูตที่สันตะปาปาทรงแต่งตั้งไปประจำสำนักประมุขของอีกรัฐหนึ่งในกรณีที่ไม่มีการแต่งตั้งเอกอัครสมณทูต มีฐานะเท่ารัฐทูต

ต ๑๒๓ การอยู่ใต้อำนาจและไม่อยู่ใต้อำนาจบ้านเมืองอื่น
ขึ้น, ในอาณัติ			ดูความหมายใน ช ๖๑
เอกราช			ไม่ต้องขึ้นแก่ชาติอื่น

ต ๑๒๔ การไม่ยอมอยู่ใต้อำนาจบ้านเมืองอื่น
แข็งเมือง		ไม่ยอมเป็นเมืองขึ้นอีกต่อไป
ปลดแอก (สำ)		ทำให้เป็นอิสระ; ทำให้พ้นจากอำนาจหรือการกดขี่
กอบกู้, กู้		ทำให้กลับมี เช่น กอบกู้เอกราช, กู้อิสรภาพ

ต ๑๒๕ การสอดแนม
สอดแนม		ลอบเข้าไปสืบความลับ

ต ๑๒๖ ผู้สืบความลับ
จารชน			ผู้เข้าไปสืบความลับของประเทศอื่น
จารสตรี		หญิงที่เข้าไปสืบความลับของประเทศอื่น
สายลับ			ดูความหมายใน ต ๙๔

ต ๑๒๗ การรบ
รบ		คนจำนวนมากซึ่งมักเป็นคนต่างเชื้อชาติหรือต่างศาสนาต่อสู้กัน
สู้รบ, รบพุ่ง;โรมรัน, สัประยุทธ์ (เขียน, กวี)		คนจำนวนมากต่อสู้กัน เช่น ไทยกับพม่าสู้รบกัน, ทหารไทยเข้าโรมรันกับข้าศึก, ทวยเทพและอสูรสัประยุทธ์กันอย่างดุเดือด
รบทัพจับศึก (ไม่ทางการ)		ต่อสู้ในการสงคราม เช่น คนไทยต้องรบทัพจับศึกอยู่หลายปี
รับศึก		ต่อต้านข้าศึก
ประจัญบาน			คนหลายคนรบกันตัวต่อตัว เช่น ทหารเข้าประจัญบานข้าศึก

ต ๑๒๘ สงคราม
สงคราม; ศึกเหนือเสือใต้ (ไม่ทางการ); ยุทธการ, ศึก (เขียน, กวี); ยุทธ์, ยุทธนา (กวี)		การรบ; การต่อสู้อย่างหนัก เช่น สงครามปาก
สงครามโลก		สงครามที่รุกรานไปทั่วโลก
สงครามการเมือง		สงครามระหว่างชนที่อาศัยอยู่ในประเทศเดียวกัน
สงครามเย็น			การต่อสู้ระหว่างรัฐโดยใช้อำนาจทางการเมือง การเศรษฐกิจ เป็นต้น ไม่ใช้อาวุธ

ต ๑๒๙ วิธีรบ และวิชาการรบ
ยุทธวิธี			วิธีรบ เช่น ใช้ยุทธวิธีปล่อยแก๊สพิษเข้าไปในอุโมงค์
ยุทธศาสตร์		วิชาการรบ เช่น กระทำตามแผนยุทธศาสตร์; ตำราแสดงวิธีรบ
ยุทธศึกษา		การฝึกหัดวิธีรบ

ต ๑๓๐ การเข้ารบ	
โจมตี			เข้ารบพุ่งอีกฝ่ายหนึ่ง เช่น ศัตรูบุกเข้าโจมตี
จู่โจม			โจมตีโดยกะทันหัน เช่น ฝ่ายตรงข้ามจู่โจมขณะที่เราไม่ทันระวังตัว
ต่อตี			รบประชิด
ตีโต้			ตีกลับไป
ตีท้ายน้ำ (สำ)		เข้าทำในตอนหลังหรือในระยะหลัง
ตลบหลัง		ปล่อยให้ล่วงล้ำเข้าไปแล้วย้อนกลับมาตีหรือทำร้ายภายหลัง

ต ๑๓๑ การรุกราน
รุกราน			ดูความหมายใน ช ๘๑ 
ย่ำยี			รุกรานเพราะถือว่าเหนือกว่า เช่น ยกกองทัพมาย่ำยี, มาย่ำยีน้ำใจฉัน

ต ๑๓๒ ผู้เกี่ยวข้องกับการรบ
ทหาร; โยธา, โยธิน (กวี)		ผู้มีหน้าที่ในเรื่องรบ มีหลายประเภท เช่น ทหารราบ, ทหารบก, ทหารปืนใหญ่, ทหารม้า
นักรบ; ขุนศึก (เขียน)			ผู้เชี่ยวชาญการรบ
ไพร่พล (โบ); เสนา (กวี)		ทหารจำนวนมาก
ขาศึก; ปัจจามิตร, ปัจนึก, ไพรี, ริปุ, ริปู, อมิตร (กวี)		ศัตรูของบ้านเมือง เช่น ข้าศึกรุกเข้ามาทุกทิศทุกทาง
เชลย, เชลยศึก			ผู้ที่ถูกข้าศึกจับตัวไว้

ต ๑๓๓ ทหารประเภทต่างๆ
ทหารกองเกิน			ผู้ขึ้นทะเบียนรับราชการทหาร แต่ทางการยังไม่เรียกเข้ารับราชการ
ทหารกองหนุน		ทหารที่ปลดออกจากประจำการ หรือที่ปลดจากกองเกินเมื่ออายุครบกำหนด; ทหารที่จัดไว้เพื่อเพิ่มเติมหรือสับเปลี่ยนแนวหน้า
ทหารกองประจำการ		ผู้ขึ้นทะเบียนกองประจำการและได้เข้ารับราชการในกองประจำการจนกว่าจะได้ปลด
ทหารประจำการ		ทหารซึ่งรับราชการตามที่กระทรวงกลาโหมกำหนดซึ่งไม่ใช่ทหารกองประจำการ
ทหารผ่านศึก			ทหารซึ่งได้กระทำหน้าที่ในสงครามหรือปราบปรามการจลาจล หรือในเหตุฉุกเฉินซึ่งกระทรวงกลาโหมกำหนดตามกฎหมายว่าด้วยบำเหน็จบำนาญทหาร
ไอ้เณร (ปาก)		ทหารเกณฑ์
ทหารเลว (โบ)		พลทหาร
จตุลังคบาท (โบ)		เสนาประจำอยู่ที่ ๔ เท้าช้าง

ต ๑๓๔ คำเรียกทหารยศต่างๆ
นายทหาร		ทหารยศตั้งแต่ชั้นนายร้อยตรีขึ้นไป
จอมพล		ยศนายทหารชั้นสูงสุดเหนือพลเอก
นายพล			นายทหารยศสูงกว่านายพัน
นายพัน		นายทหารยศสูงกว่านายร้อยต่ำกว่านายพล
นายนาวา		นายทหารเรือยศสูงกว่านายเรือ ต่ำกว่านายพล
นายนาวาอากาศ		นายทหารอากาศยศสูงกว่านายเรืออากาศ ต่ำกว่านายพล
นายร้อย		นายทหารยศสูงกว่านายสิบ
นายเรือ			นายทหารเรือยศเทียบเท่านายร้อยทหารบก
นายเรืออากาศ			นายทหารอากาศยศเทียบเท่านายร้อยทหารบก
นายสิบ			ทหารยศสูงกว่าพลทหาร
พลทหาร; ลูกแถว (ปาก)		ทหารชั้นต่ำสุด

ต ๑๓๕ คำเรียกทหารตำแหน่งต่างๆ
ผู้บัญชาการทหาร		หัวหน้าใหญ่ของกองทัพ มีผู้บัญชาการทหารบก ผู้บัญชาการทหารเรือ ผู้บัญชาการทหารอากาศ และผู้บัญชาการทหารสูงสุด
ผู้บังคับการ		นายทหารเรือที่เป็นหัวหน้าประจำเรือรบลำหนึ่งๆ ยศอย่างต่ำเรือเอก
ผู้บังคับฝูง		นายทหารอากาศที่เป็นหัวหน้าของหมู่เครื่องบินหมู่หนึ่งๆ ยศเรืออากาศเอก
ผู้บังคับกอง		นายทหารที่มีอำนาจควบคุมทหาร ถ้าควบคุมกองร้อยเรียก ผู้บังคับกองร้อย ยศนายร้อยเอก ถ้าควบคุมกองพัน เรียกผู้บังคับกองพัน ยศชั้นนายพัน
ผู้กอง			คำย่อจากผู้บังคับกองร้อย
ผู้พัน			คำย่อจากผู้บังคับกองพัน
ผู้การ			คำย่อจากผู้บังคับการ หรือผู้บัญชาการ

ต ๑๓๖ การเกณฑ์ทหาร
เกณฑ์, เกณฑ์ทหาร		เรียกกองเกินเข้าประจำการ
ระดมพล		เกณฑ์มารวมเพื่อเป็นกำลัง
กรีธาพล (โบ)			รวมพลเข้าเป็นกระบวน

ต ๑๓๗ การเดินทางของทหาร
ยกทัพ, ยกพล			พากันไปเพื่อทำสงครามเช่น ยกทัพไปรุกราน, ยกพลขึ้นบก
เดินทัพ; เคลื่อนทัพ, เคลื่อนพล, ยาตราทัพ (เขียน)		เคลื่อนกองทัพ
กรีธาทัพ (โบ)			ยกกระบวนทัพ

ต ๑๓๘ กองทัพ
กองทัพ, ทัพ		ทหารจำนวนมากที่ยกไปทำสงคราม เช่น ยกกองทัพ, แตกทัพ
จตุรงคพล, จตุรงคินีเสนา (โบ)		กองทัพมีกำลัง ๔ เหล่า คือ เหล่าช้าง เหล่ารถ เหล่าม้า เหล่าราบ

ต ๑๓๙ หน่วยทหาร
กองทัพ		หน่วยทหารที่ประกอบด้วยทหาร ๓ กองพล และมีทหารหน่วยอื่นๆ เช่น หน่วยทหารช่าง หน่วยทหารปืนใหญ่เป็นส่วนประกอบ มีแม่ทัพเป็นผู้บังคับบัญชา; ทหารจำนวนมากที่ยกไปทำสงคราม
กองทัพน้อย		หน่วยทหารที่ประกอบด้วยทหารหลายกองพล มีจำนวนไม่แน่นอน จัดตั้งขึ้นเฉพาะกิจ มีแม่ทัพน้อยเป็นผู้บังคับบัญชา
กองพล			หน่วยทหารซึ่งมีทหารราบ ๓ กรมเป็นหลัก มีทหารหน่วยอื่นๆ เช่น หน่วยทหารปืนใหญ่ หน่วยทหารรถถังเป็นส่วนประกอบ มีผู้บัญชาการกองพลเป็นผู้บังคับบัญชา
กองพัน		หน่วยทหารซึ่งประกอบด้วยทหาร ๔ กองร้อย มีผู้บังคับกองพันเป็นผู้บังคับบัญชา
กองร้อย		หน่วยทหารซึ่งประกอบด้วยทหาร ๔ หมวด มีผู้บังคับกองร้อยเป็นผู้บังคับบัญชา

ต ๑๔๐ ผู้เป็นใหญ่ในกองทัพ
จอมทัพ		ตำแหน่งสูงสุดของกองทัพ
แม่ทัพ			ผู้ควบคุมกองทัพ

ต ๑๔๑ ผู้ไม่ได้รบ
พลเรือน		ผู้ซึ่งไม่ใช่ทหาร
แนวหลัง		ผู้ที่อยู่หลังแนวรบ 

