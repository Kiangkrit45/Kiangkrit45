ซ ๑  ซ ๑๕๔ การกระทำที่เกี่ยวข้องกับผู้อื่น

ซ ๑  ซ ๘ การกระทำหรือไม่กระทำ ซึ่งเกี่ยวข้องกับผู้อื่น
ซ ๑ การทำตาม
ตาม, ตามอย่าง, เอาอย่าง		ทำให้เหมือนการกระทำของผู้อื่น เช่น เลือกเรียนวิชาตามเพื่อนๆ,
 น้องเอาอย่างพี่
ตามรอยเท้า (สำ)		ทำตามบุพการี
เจริญรอยตาม, ดำเนินรอยตาม		ทำตามการกระทำของผู้เกิดก่อนหรือกระทำก่อน เช่น รับราชการดำเนินรอยตามบรรพบุรุษ 
เลียน, เลียนแบบ		ทำตามเพื่อให้เหมือนหรือคล้ายคลึงกับแบบ เช่น เลียนเสียง, เลียนแบบพี่ชาย
ลอกแบบ, ลอกเลียน		ทำตามเพื่อให้เหมือนแบบ เช่น ลอกเลียนสินค้ามียี่ห้อ
เห็นช้างขี้ ขี้ตามช้าง, เห็นเขาขึ้นคานหาม เอามือประสานก้น (สำ)		ทำเลียนแบบคนใหญ่คนโตหรือคนมั่งมีทั้งๆ ที่ตนไม่มีกำลังทรัพย์ หรือความสามารถพอ

ซ ๒ การทำให้	
รับใช้		ทำงานให้ผู้ที่เหนือกว่า เช่น รับใช้เจ้านาย
รับจ้าง		ทำงานให้โดยมีค่าจ้างตอบแทน เช่น รับจ้างซักผ้า
รับทำ		ทำตามคำสั่งของลูกค้าเป็นต้น เช่น รับทำเครื่องเรือน
รับเหมา		ปฏิบัติกิจอย่างใดอย่างหนึ่งแทนผู้ว่าจ้างจนเสร็จกิจนั้น เช่น รับเหมาก่อสร้าง
รองมือรองตีน		ทำงานให้ผู้อื่นซึ่งไม่อยากจะทำงานนั้นเอง เช่น มีบ่าวไพร่คอยรองมือรองตีน

ซ ๓ ผู้รับใช้
คนใช้, คนรับใช้		ผู้มีหน้าที่รับใช้และอาศัยอยู่ในบ้านเจ้านาย
บ่าว		ผู้ทำงานต่างๆ ตามคำสั่งของเจ้านาย
บ่าวไพร่		ผู้อยู่กับเจ้านายและทำงานต่างๆ ตามคำสั่ง เช่น เรียกหาบ่าวไพร่มาช่วยขนของ
ข้า, ขี้ข้า, ขี้ข้าม้าครอก		ผู้อยู่ใต้อำนาจ
ข้าช่วงใช้ (เขียน)		ผู้รับใช้ตามคำสัญญาเป็นต้น เช่น ข้าจะยอมเป็นข้าช่วงใช้
ข้าไท (โบ)		คนรับใช้ที่ไม่ใช่ทาส
ข้าทาส (โบ)		คนรับใช้ที่เป็นทาส
ข้าทาสบริวาร		คนรับใช้และผู้คนแวดล้อม
ข้าเก่าเต่าเลี้ยง		คนที่รับใช้มานานจนไว้วางใจได้
คนสนิท		ผู้รับใช้ใกล้ชิด
ต้นห้อง		คนสนิทที่เจ้านายไว้วางใจขนาดให้ถือกุญแจห้อง
ทนายหน้าหอ		หัวหน้าคนรับใช้ที่ใช้ออกหน้าออกตา; ผู้รับหน้าแทนนาย
กระโถนห้องพระโรง (สำ)	ผู้ที่ใครๆ ก็รุมใช้
ม้าใช้ (ปาก)		คนรับใช้ติดต่อ เช่น ใช้น้องเป็นม้าใช้คอยส่งข่าว

ซ ๔ ผู้รับจ้าง
ลูกจ้าง		ผู้รับจ้างทำการงาน เช่น ลูกจ้างทำความสะอาดบ้าน, ลูกจ้างในโรงงาน
คนงาน		ผู้รับจ้างทำการงาน [มักทำงานในสถาบันและโรงงาน] เช่น จ่ายเงินเดือนคนงาน
กรรมกร, แรงงาน, ชนชั้นกรรมาชีพ	ลูกจ้างที่ใช้แรงงาน เช่น แรงงานไทยในต่างแดน
กุลี, จับกัง	ผู้รับจ้างทำงานหนักมีแบกหามเป็นต้น เช่น กุลีขนของ
ลูกหาบ		ลูกจ้างสำหรับหาบหามสัมภาระเดินทางในที่ทุรกันดาร

ซ ๕ การทำแทน
แทน		ทำกิจของผู้อื่น เช่น ทำแทนพ่อ, ไปแทนเพื่อน
รักษาการ	ทำหรือปฏิบัติหน้าไปก่อนเพราะยังไม่มีผู้ดำรงตำแหน่งนั้น เช่น รองอธิบดีรักษาการอธิบดีไปก่อน
รักษาการแทน		ทำหน้าที่แทนในระหว่างที่ผู้ดำรงตำแหน่งปฏิบัติหน้าที่ไม่ได้ เช่น รองคณบดีรักษาการแทนคณบดีระหว่างที่คณบดีไปต่างประเทศ
เดินธุระให้		ไปประกอบกิจที่เกี่ยวกับทางราชการให้แทน เป็นต้นว่าไปเสียภาษีให้ เช่น ให้รางวัลลูกน้องที่เดินธุระให้
คันขา		ดูความหมายใน ฉ ๑๘๒
เป็นหูเป็นตา; ต่างพระเนตรพระกรรณ (ราชา)		ช่วยสดับตรับฟังและดูแลรักษาแทน เช่น เป็นหูเป็นตาดูแลกิจการให้ลุง

ซ ๖ ผู้ทำแทน
ผู้แทน		ผู้ที่ทำกิจการแทนบุคคลอื่นหรือส่วนรวม เช่น ผู้แทนไทยในองค์การโลก
ตัวแทน; ผู้แทนพระองค์ (ราชา)		ผู้ที่ได้รับมอบให้ทำการแทน เช่น เขาเป็นตัวแทนบริษัทไปเซ็นสัญญา
ตัวตายตัวแทน		ผู้ที่รับช่วงทำงานแทนคนเดิมที่ตายหรือพ้นหน้าที่ไป
ตัวสำรอง		ผู้กำหนดตัวไว้ให้ทำการแทนเมื่อตัวจริงไม่ว่างหรือเจ็บป่วยสละสิทธิ์ เช่น นักกีฬาตัวจริงป่วยกะทันหัน ต้องให้ตัวสำรองเล่นแทน
ผู้รักษาการ		ผู้ได้รับมอบหมายให้ปฏิบัติหน้าที่แทนชั่วคราว
มวยแทน (ปาก)		ผู้ทำหน้าที่แทน เช่น ท่านประธานไม่อยู่ ผมเลยต้องเป็นมวยแทน

ซ ๗ การไม่ทำตามที่เคยพูดแก่ผู้อื่น
คืนคำ; กลืนน้ำลายตัวเอง (สำ)		พูดแล้วไม่ทำตามพูด เช่น เคยบอกว่าจะยกบ้านให้ ก็ไม่คืนคำ
กลับคำ		พูดอย่างหนึ่งแล้วเปลี่ยนเป็นตรงข้าม เช่น พยานกลับคำบอกว่าไม่เคยเห็นจำเลย
ผิดสัญญา	ไม่ทำตามที่สัญญาไว้ เช่น ถูกปรับเพราะผิดสัญญา
กลับสัตย์, ตระบัดสัตย์		ไม่รักษาคำมั่นสัญญา เช่น แค้นเพื่อนที่ตระบัดสัตย์
ทวนสาบาน		ไม่ทำตามที่สาบานไว้ เช่น ถูกฟ้าผ่าเพราะทวนสาบาน
บิดพลิ้ว; บิดเบี้ยว, เบี้ยว, โหยกเหยก (ปาก)	หลีกเลี่ยงไม่ทำตามที่สัญญาหรือตกลงไว้ เช่น บิดพลิ้วไม่ทำตามสัญญา

ซ ๘ การปัดให้ผู้อื่นทำ
เกี่ยง, เกี่ยงงอน		บอกให้อีกฝ่ายหนึ่งทำ ตนเองไม่ยอมทำ เช่น เกี่ยงให้น้องถูบ้าน
ปัดสวะ (สำ)		ปัดให้สิ่งไม่พึงประสงค์พ้นตัว
โยนกลอง (สำ)		โยนภาระไปให้คนอื่น

ซ ๑๐  ซ ๑๔ การแสดงความรู้สึกต่อผู้อื่น
ซ ๑๐ การแสดงไมตรี
จับมือ		ทำให้มือผู้อื่นอยู่ในอุ้งมือของตนเพื่อแสดงมิตรไมตรีหรือเพื่อยึดไว้ เช่น นาย ก จับมือกับนาย ข, แม่จับมือลูกเขียน กไก่
สัมผัสมือ (ทางการ)		ต่างจับมือกันเพื่อแสดงมิตรไมตรี เช่น นาย ก สัมผัสมือกับนาย ข

ซ ๑๑ การแสดงความรัก
จูบ; จุมพิต (กวี); จุ๊บ (ปาก)		เอาจมูกหรือปากสัมผัสแสดงความรักหรือความใคร่
หอม (ปาก)		เอาจมูกสัมผัสแสดงความรัก
โอบ		เอาแขนอ้อมไว้ เช่น โอบไหล่, โอบเอว
กอด		โอบไว้ในวงแขน
กอดรัด		กอดแน่น
กอดรัดฟัดเหวี่ยง		กอดแน่นและทำให้ร่างเคลื่อนไปมา
กกกอด		นอนโอบแนบไว้กับอก
เชยแก้ม		สัมผัสแก้มเบาๆ แสดงความรัก
เชยคาง		ช้อนคางขึ้นเบาๆ แสดงความรักหรือเอ็นดู
โอ้โลม, โอ้โลมปฏิโลม		แสดงความรักฝ่ายหญิง
ตะโบม; กระโบม, ตระโบม (กวี)		โอบกอดอย่างแรงแสดงความรักฝ่ายหญิง

ซ ๑๒ การแสดงความเคารพและรับความเคารพ
ไหว้; ทรงคม (ราชา); เคียม, บังคมคัล (กวี)	ทำความเคารพ
ชุลี, วันทนา, วันทนาการ, อัญชลี (กวี)		การไหว้ เช่น กระทำอัญชลี
น้อมไหว้; ประณต, ประณาม (กวี)		ยอบตัวลงไหว้ เช่น น้อมไหว้พระรัตนตรัย
ประณม (กวี)		การน้อมไหว้
กราบ; ทรงกราบ (ราชา)		ทำความเคารพโดยนั่งประนมมือขึ้นเสมอหน้าผาก แล้วน้อมศีรษะลงจดพื้นหรือที่รองรับ เช่น กราบที่ตัก
กราบกราน		กราบ [มักใช้อย่างไม่เจาะจง] เช่น เด็กสมัยนี้กราบกรานไม่เป็น, เขาคงหวังจะให้ฉันกราบกรานขอโทษ
กราบโดยเบญจางคประดิษฐ์		กราบโดยตั้งอวัยวะ ๕ อย่างลงกับพื้น ได้แก่ เขาทั้งสองจดพื้น ฝ่ามือทั้งสองวางราบติดพื้น และหน้าผากจดพื้น
หมอบกราบ		ทำความเคารพโดยหมอบแล้วน้อมศีรษะลงจดมือที่ประนมอยู่กับพื้น
กราบไหว้; อภิวันท์ (กวี)		ทำความเคารพโดยกราบหรือไหว้ เช่น กราบไหว้สิ่งศักดิ์สิทธิ์
อภิวาท, อภิวาทน์ (กวี)		กรากราบไหว้ เช่น ถวายอภิวาท
คำนับ		ทำความเคารพโดยก้มศีรษะให้
โค้ง		แสดงความเคารพหรือให้เกียรติโดยโน้มตัวลง
ถวายบังคม	แสดงความเคารพพระมหากษัตริย์อย่างเต็มแบบโดยคุกเข่ายกมือจรดหน้าผากแล้วลดลง ๓ ครั้ง
กราบถวายบังคม		กราบพระมหากษัตริย์ สมเด็จพระบรมราชินีนาถ สมเด็จพระบรมราชินีและพระบรมราชวงศ์ชั้นสูง
ถวายกร		ไหว้เจ้านาย; รำให้เจ้านายชม
ถอนสายบัว		ทำความเคารพโดยชักขาข้างหนึ่งไปข้างหลัง วาดปลายเท้าไขว้ไปทางด้านขาข้างที่ยืนพร้อมกับย่อเข่าอีกข้างหนึ่งลงช้าๆ ยกมือทั้งสองข้างวางประสานกันบนหน้าขาข้างที่ย่อต่ำก่อนจะยืนตรงขึ้นอย่างเดิม
เอางาน		แสดงความเคารพโดยยื่นมือขวาออกแล้วกระดกข้อมือขึ้นก่อนจะรับพระราชทานของจากพระมหากษัตริย์และพระบรมวงศ์
วันทยหัตถ์	การทำความเคารพของทหาร ตำรวจ และลูกเสือเป็นต้น ที่แต่งเครื่องแบบสวมหมวก มิได้ถืออาวุธ และอยู่ตามลำพัง
วันทยาวุธ	การทำความเคารพของทหารตำรวจและลูกเสือเป็นต้น ที่แต่งเครื่องแบบ สวมหมวกและถืออาวุธอยู่กับที่ ทั้งอยู่ตามลำพังและอยู่ในความควบคุม
ตะเบ๊ะ (ปาก)		ทำวันทยหัตถ์
ยิงสลุต		ยิงปืนเพื่อแสดงความเคารพ
รับไหว้		ยกมือไหว้ตอบเป็นการรับรู้ที่ผู้อื่นไหว้แสดงคารวะ; รับความเคารพคู่บ่าวสาว

ซ ๑๓ ลักษณะบุคคลเกี่ยวกับการแสดงความเคารพ
มือแข็ง (สำ)		ไม่แสดงความเคารพโดยง่าย เช่น เขามือแข็งไม่ค่อยไหว้ใคร
มืออ่อน (สำ)		แสดงความเคารพโดยง่าย เช่น เด็กคนนี้มืออ่อนน่ารัก จะไปก็ลา จะมาก็ไหว้

ซ ๑๔ การแสดงความโกรธ
กราดเกรี้ยว, เกรี้ยวกราด		ดุด่าเป็นต้นอย่างรุนแรงด้วยความโกรธ เช่น เกรี้ยวกราดกับคนรอบข้าง

ซ ๑๕  ซ ๑๙ การทำให้รู้เกี่ยวกับตนหรือผู้อื่น
ซ ๑๕ 
อวดตัว		แสดงว่าตนดีมีความสามารถ เช่น อวดตัวว่าเรียนเก่ง
อวดเก่ง		แสดงตนว่าเก่ง เช่น อวดเก่งท้าต่อยกับรุ่นพี่
ยกหาง, ยกหางตัวเอง (สำ)	ยกตนเองว่าดีว่าเก่ง

ซ ๑๖ การไม่แสดงว่าตนดีมีความสามารถ
ถ่อมตัว		แสดงฐานะหรือความรู้ความสามารถต่ำกว่าจริง เช่น ถ่อมตัวว่าความรู้น้อย
ถล่มตัว (ปาก)		ถ่อมตัวมาก

ซ ๑๗ การแสดงความรู้หรือความฉลาด
อวดรู้, อวดรู้อวดหลัก		แสดงว่าตนรู้โดยที่ไม่รู้จริง เช่น เจ้านี่อวดรู้อวดหลัก
สู่รู้		อวดรู้ทำไปโดยไม่ควร เช่น สู่รู้จับหมาไปอาบน้ำ
รู้ดี		แสดงว่าตนรู้ เช่น อย่าทำรู้ดีไปหน่อยเลย; รู้อย่างดี เช่น เรื่องนี้ผมรู้ดี
ตาบอดสอดตาเห็น (สำ)  		อวดรู้เรื่องที่ตนไม่รู้
เอามะพร้าวห้าวไปขายสวน (สำ) 		แสดงความรู้กับผู้ที่รู้เรื่องดีกว่า
อวดฉลาด		แสดงว่าตนฉลาดโดยที่ไม่ฉลาดจริง
ซ่อนคม,  ซุ่มคม (สำ) 	ซ่อนความฉลาดไว้
ขยายขี้เท่อ(สำ) 		ทำให้รู้ว่าไม่ฉลาด

ซ ๑๘ การแสดงท่าทีให้รู้
แบะท่า			 ทำทีให้รู้ เช่น แบะท่าให้รู้ว่าถ้าให้เงินเรื่องก็ยุติ
สงวนท่าที, สงวนทีท่า	ไม่แสดงให้รู้ เช่น พ่อแม่เจ้าสาวยังสงวนท่าทีไม่ตอบ
ไว้เชิง			รักษาท่าที เช่น นิดไว้เชิง ไม่รับปากง่ายๆ

ซ ๑๙การทำให้รู้เกี่ยวกับผู้อื่น
ลองดี 			ทำเพื่อให้รู้ว่าอีกฝ่ายหนึ่งมีดีหรือไม่ จะตอบโต้อย่างไร เช่น มันขโมย
จักรยานไปเป็นการลองดี
ลองของ	(ปาก) 		ทำเพื่อให้รู้ว่าฝ่ายที่มีอำนาจเหนือกว่าจะตอบโต้อย่างไร
ลองภูมิ		ทำเพื่อให้รู้ว่าอีกฝ่ายหนึ่งมีความรู้เพียงไร เช่น ถามลองภูมิ
ลองเชิง		ทำเพื่อให้รู้ว่าอีกฝ่ายหนึ่งจะมีชั่นเชิงเพียงไร เช่น ส่งสมุนไปวางระเบิดข้างๆ บ้านเขาเป็นการลองเชิง
ลองใจ		ทำเพื่อให้รู้น้ำใจอีกฝ่ายหนึ่ง เช่น ลองใจคนรัก
หยั่งเชิง, หยั่งท่าที		ทำเพื่อให้รู้ท่าทีอีกฝ่ายหนึ่ง เช่น ลองหยั่งท่าทีฝ่ายตรงข้ามว่าจะเอาจริงแค่ไหน
ชิมลาง		หยั่งดูเหตุการณ์หรือท่าทีของอีกฝ่ายหนึ่งว่าจะดีหรือร้าย เช่น ลักของเล็กของน้อยก่อน เป็นการชิมลาง
หยั่งเสียง	ทำเพื่อให้รู้ความคิดเห็น เช่น ลองหยั่งเสียงว่าคุณแม่จะอนุญาตไหม, หยั่งเสียงชาวกรุงเทพฯ
ซาวเสียง	หยั่งเสียงคนหลายคน เช่น ซาวเสียงเพื่อนๆ ในชั้น

ซ ๒๐  ซ ๙๙ การกระทำที่มีผลต่อผู้อื่น
ซ ๒๐  ซ ๓๐ การทำให้รู้สึก
ซ ๒๐ การทำให้พอใจ
เอาใจ; เอาอกเอาใจ (ไม่ทางการ)		พยายามทำให้พอใจ เช่น นางรู้ว่าสามีโกรธ จึงพยายามเอาใจ
บำรุงบำเรอ, ปรน, ปรนปรือ, ปรนเปรอ		เอาใจให้สิ่งต่างๆ ที่ต้องการ เช่น ขโมยเงินแม่ไปปรนเปรอเพื่อน
บำเรอ		เอาใจด้วยการปรนนิบัติเป็นต้น เช่น บำเรอความสุข, ขับลำบำเรอ
พะนอ, ประนอ		เอาใจเด็กหรือลูกหลานให้ได้สิ่งที่ต้องการ เช่น เธออย่าพะนอลูกนักเลย
พะเน้าพะนอ		คอยเอาใจ เช่น ไม่มีเวลาจะพะเน้าพะนอภรรยา
โอ๋ (ปาก)	 	เอาใจเด็กหรือลูกหลานไม่ให้ต้องขัดเคืองหรือลำบาก เช่น พ่อแม่คอยโอ๋จนเสียเด็ก
อี๋อ๋อ (ปาก)		เอาใจ เช่น สองคนนี้โกรธกันไม่ทันไร ก็อี๋อ๋อกันอีกแล้ว
ประจบ; ประจบประแจง (ไม่ทางการ)		พยายามเอาใจเพื่อหวังประโยชน์ [ผู้ประจบมักเป็นผู้น้อย] เช่น ประจบให้แม่พาไปเที่ยว, เจ้านายฉันชอบคนประจบประแจง
ประจ๋อประแจ๋		พูดเอาอกเอาใจหรือประจบประแจง เช่น ยายหนูเข้ามาประจ๋อประแจ๋ผิดปกติ
สอพลอ		คล้อยตามผู้เหนือกว่าไปในทางเลวเพื่อหวังประโยชน์ เช่น เขาได้ดีเพราะสอพลอผู้บังคับบัญชา
เลีย (ปาก)	ประจบผู้มีอำนาจ เช่น เลียเจ้านายไม่เป็น
ปะเหลาะ	พูดหรือทำสนิทชิดชอบให้เขาพอใจเพื่อหวังประโยชน์ เช่น ปะเหลาะเด็กให้มุดรั้วเข้าไปเก็บลูกบอล

กะหลีกะหลอ (ปาก)		พูดหรือทำสนิทชิดชอบเอาใจ เช่น ลับหลังว่าเขาฉอดๆ แต่ต่อหน้าทำกะหลีกะหลอเอาใจ
แป้น (ปาก)		ยิ้มแย้มแจ่มใสเอาใจผู้ที่จะเป็นประโยชน์แก่ตน

ซ ๒๑ การทำให้เอ็นดู
ฉอเลาะ		พูดหรือแสดงกิริยาให้เขาเอ็นดู [ใช้แก่เด็กหรือผู้หญิง] เช่น ลูกสาวกำลังช่างฉอเลาะ
ออเซาะ		พูดหรือแสดงกิริยาให้เขาเอ็นดูเพื่อหวังประโยชน์ เช่น ออเซาะแม่ให้ซื้อตุ๊กตา
สำออย		พูดหรือแสดงกิริยาให้เอ็นดูสงสาร [มักใช้ว่า] เช่น ถูกหยิก ก็สำออยร้องไห้
ฉะอ้อน		พูดหรือแสดงกิริยาให้คนรักใคร่เอ็นดูและทำตามที่ตนประสงค์ [ใช้แก่ผู้หญิง] เช่น ฉะอ้อนสามีว่าอยากได้รถใหม่

ซ ๒๒ การทำให้หายโกรธ
ง้อ		อ่อนเข้าหาเพื่อขอคืนดีด้วยหรือเพื่อให้ยอมช่วยเหลือ เช่น เมื่อเขาง้อเธอก็หายโกรธ, ฉันทำงานบ้านเองได้ ไม่ต้องง้อคนใช้
ง้องอน, งอนง้อ		อ่อนเข้าหาเพื่อขอคืนดีด้วย เช่น เขางอนง้อขอคืนดีกับเธอ

ซ ๒๓ การทำให้คลายความขุ่นหมองและมีกำลังใจ
ปลอบ, ปลอบโยน	พูดเอาใจให้คลายความขุ่นหมอง เช่น ปลอบน้องไม่ให้ร้องไห้
ประโลม, ปลอบประโลม		ทำให้ชื่นบานขึ้น เช่น ความน่ารักของลูกช่วยปลอบประโลมหัวใจให้คลายเศร้า
ประเล้าประโลม, เล้าโลม		พูดปลอบโยนเอาใจ เช่น พูดเล้าโลมให้ชื่นใจ
ปลอบใจ 		ทำให้สบายใจขึ้น เช่น ให้รางวัลปลอบใจ
ปลุกปลอบ		ทำให้มีกำลังใจ เช่น ปลุกปลอบสามีให้มีกำลังใจ
เชียร์ (ปาก)		ให้กำลังใจ เช่น เชียร์นักกีฬา
บำรุงขวัญ		ทำให้มีกำลังใจโดยให้สิ่งของเป็นต้น เช่น มอบเครื่องอุปโภคบริโภคบำรุงขวัญทหาร
ปลอบขวัญ		ทำให้มีกำลังใจขึ้นโดยปลอบโยนหรือให้สิ่งของเป็นต้น เช่น พาน้องไปเลี้ยงปลอบขวัญที่สอบไม่ได้
รับขวัญ		ปลอบโยนให้ขวัญกลับมาสู่ตัว เช่น กอดลูกรับขวัญให้หายตกใจ

ซ ๒๔ การทำให้อาย
ฉีกหน้า (สำ)		ทำให้รู้ข้อบกพร่องหรือผิดพลาดอันเป็นเหตุให้ต้องอับอาย เช่น ลูกทำอย่างนี้เท่ากับฉีกหน้าแม่
หักหน้า (สำ)		แสดงความด้อยของอีกฝ่ายหนึ่ง ทำให้ต้องอับอาย เช่น ฉันบริจาค ๒ หมื่น เขาบริจาค ๓ หมื่นเป็นการหักหน้าฉัน

ซ ๒๕ การไม่ทำให้อาย
ไว้หน้า		ไม่ทำให้ผู้อื่นอาย เช่น แกไว้หน้าฉันบ้าง อย่าทำให้ฉันต้องอายเพื่อน
รักษาหน้า	ไม่ทำให้ตนเองหรือผู้อื่นอาย เช่น ฉันจำเป็นต้องรักษาหน้าฉัน, แกรักษาหน้าพ่อบ้างซี

ซ ๒๖ การทำให้พ้นอาย
ล้างอาย		ทำให้ตนเองได้พ้นอาย เช่น พ่อตาฆ่าลูกเขยล้างอาย
กู้หน้า		ทำให้ผู้ที่เคยต้องอับอายได้พ้นอาย เช่น ลูกช่วยกู้หน้าให้พ่อแม่
แก้หน้า		ทำให้ผู้อื่นไม่ต้องอับอาย เช่น ฉันเกือบเสียหน้าที่ไม่รู้เรื่องพี่ชายตัวเอง ดีแต่เขาช่วยแก้หน้าไว้ได้, อุดมชกแพ้แต่น้องชายชนะ เลยช่วยแก้หน้าไว้ได้

ซ ๒๗ การทำให้รู้สึกว่าเสียศักดิ์ศรี
ลูบคม (สำ)		หมิ่นเชิง เช่น บังอาจลูบคมเจ้าถิ่น
ลบเหลี่ยม (สำ)		ทำให้เสียชั้นเชิง เช่น เขาโกรธที่ถูกลบเหลี่ยม
หักเหลี่ยม (สำ)		ทำลายศักดิ์ศรี เช่น มันทำอย่างนี้หักเหลี่ยมนักเลง
เหยียบจมูก (สำ)		ล่วงเข้ามาหมิ่นศักดิ์ศรี เช่น โจรเหยียบจมูกตำรวจด้วยการปล้นร้านทองหน้าโรงพัก
ล้วงคองูเห่า (สำ)		บังอาจลักขโมยหรือล่อลวงเอาทรัพย์สินเป็นต้นจากผู้มีอำนาจให้ร้ายได้ เช่น เจ้าหัวขโมยขโมยเครื่องลายครามบ้านนายตำรวจใหญ่เป็นการล้วงคองูเห่า

ซ ๒๘ การทำให้กลัว	
ขู่		ทำให้ผู้อื่นกลัวและยอมทำตาม เช่น ยิงปืนขู่, ขู่น้องให้หยุดร้องไห้
กรรโชก, กระโชก, ขู่กรรโชก		ดูความหมายใน ย ๑๐๑
ขู่ขวัญ		ขู่ให้หวาดกลัวเสียขวัญ เช่น เขาโทรศัพท์มาขู่ขวัญเราทุกคืน
ขู่เข็ญ		ขู่ให้หลาดกลัวและทำตาม เช่น เขาขู่เข็ญให้เธอยกบ้านให้
ข่มขู่		พูดให้กลัวเพราะถือว่าเป็นฝ่ายเหนือกว่า เช่น พูดจาข่มขู่ให้ปล่อยตัวประกัน
ข่มขวัญ		ทำให้ขวัญเสีย เช่น เขาขยับมีดไปมาข่มขวัญฝ่ายตรงข้าม
คุกคาม		จะทำให้เป็นอันตราย เช่น อธรรมคุกคามแผ่นดินโลก, ถูกศัตรูคุกคาม
เขียนเสือให้วัวกลัว (สำ)		หลอกให้กลัวอำนาจ
ตีป่าให้เสือกลัว (สำ)		ขู่ให้กลัว

ซ ๒๙ การทำให้โกรธหรือรำคาญ
แหย่		แกล้งทำให้เกิดความรำคาญหงุดหงิด เช่น แหย่น้องให้ร้องไห้
ตอแย		ทำให้โกรธหรือรำคาญ เช่น หนีมาห่างๆ แล้วเขายังตามมาตอแย
เย้าแหย่, แหย่เย้า		แกล้งทำให้โกรธหรืออายเพื่อความสนุก เช่น พี่เขาเย้าเล่น
ยั่วแหย่		แกล้งทำให้โกรธเพื่อความสนุก
หยอก		ทำร้ายเล่นๆ เช่น อย่าหยอกน้องแรงๆ, มันไม่ได้กัดเพียงแต่หยอกเล่น 
หยอกเย้า, เย้าหยอก		แกล้งทำร้ายเล่นๆ ด้วยกายหรือวาจา เช่น หยอกเย้ากันฉันคู่รัก
ล้อหลอก		ทำให้ดูน่าขันเพื่อแกล้งให้โกรธ เช่น ทำท่าล้อหลอกต่างๆ 
ล้อเลียน		 	ทำเลียนอย่างให้น่าขัน เช่น พูดล้อเลียนเพื่อนที่ติดอ่าง
รวน, ตีรวน; โย (ปาก)		แกล้งกระทบกระแทกให้โกรธ
ยั่ว		ทำให้เกิดอารมณ์ใคร่ โกรธ หรือขบขัน เช่น แต่งตัวยั่วผู้ชาย, ยั่วให้จูบ, ยั่วให้โกรธ, ยั่วให้หัวเราะ
กวนโทสะ, กวนโมโห, ยั่วโมโห, ยั่วยวนกวนประสาท		ทำให้โกรธ เช่น เด้ฏคนนี้กวนโทสะใช้อย่างหนึ่งกลับทำอีกอย่างหนึ่ง

ซ ๓๐ การทำให้เกิดอารมณ์ใคร่ 
ยั่ว		ดูความหมายใน ซ ๒๙
ยั่วยวน		ทำให้เกิดอารมณ์ใคร่ เช่น สาวยั่วยวนหนุ่มจนลุ่มหลง

ซ ๔๐  ซ ๔๓ การทำให้เปลี่ยนความคิดหรือนิสัย
ซ ๔๐ การทำให้มีความคิดคล้อยตาม
จูงใจ, ชักจูง		ทำให้มีความคิดคล้อยตามแล้วทำตามต้องการ เช่น ลดราคาเพื่อจูงใจให้ซื้อ
ชักนำ		ทำให้มีความคิดคล้อยตามและทำตามอย่าง เช่น เพื่อนชักนำไปทางไม่ดี
ปลุกใจ		กระต้นให้ตื่นตัวหรือกระตือรือร้น เช่น ปลุกใจให้รักชาติ
ปลุกเร้า		กระตุ้นให้รู้สึกและคิดคล้อยตาม เช่น ปลุกเร้าให้สำนึกในความเป็นไทย
ปลุกปั่น		กระตุ้นให้ต่อต้าน เช่น ปลุกปั่นชาวบ้านไม่ให้ความร่วมมือ
ยุ                         ทำให้ทำ คิด หรือรู้สึกตาม เช่น ยุให้พี่ซื้อรถ
ยุยง                     ยุ [มักใช้ทางไม่ดี] เช่น ยุยงให้เกลียดแม่เลี้ยง
จูงจมูก, สนตะพาย (สำ)		ชักจูงได้โดยไม่ขัดแย้ง
ครอบ (ปาก)		ทำให้มีความคิดความเชื่อตามที่ต้องการ เช่น เขาถูกเพื่อนเกเรครอบจนเสียคน
ล้างสมอง (สำ)		ทำให้เปลี่ยนความคิดโดยสิ้นเชิง เช่น ถูกล้างสมองให้เกลียดรัฐบาล
มอมเมา (สำ)		ทำให้หมกมุ่นในทางที่ผิด เช่น มอมเมาประชาชน, ลุ่มหลงสิ่งที่มอมเมา
เป่าหู (สำ)		พูดให้เข้าหูบ่อยๆ เพื่อให้เชื่อ เช่น เป่าหูให้ระแวงภรรยา

ซ ๔๑ การทำให้หลงเชื่อ
หลอก		ทำให้หลงเข้าใจผิด เช่น ทำเป็นผีหลอกเพื่อน
ล่อ		ทำให้หลงทำตามที่ผู้ล่อต้องการ เช่น ล่อข้าศึกให้ตกอยู่ในวงล้อม, ขโมยล่อสุนัขด้วยเนื้อ
ล่อหลอก, หลอกล่อ		ทั้งหลอกและล่อ เช่น เขาพูดจาหลอกล่อจนเด็กหลงเชื่อ
ลวง		ทำให้หลงว่าจริง เช่น เขาลวงให้เธอเชื่อว่าเขาเป็นคนดี, ภาพลวงตา
หลอกลวง		ทำให้หลงเข้าใจผิดหรือหลงว่าจริง
ลวงล่อ, ล่อลวง		ทำให้หลงเชื่อเพื่อหาประโยชน์ เช่น เขาล่อลวงสาวชนบทไปขาย
เล่นกล (สำ)		หลอกลวงเอา
ต้ม (ปาก)		หลอกให้หลงเชื่อ เช่น เขาอยากได้ของดีราคาถูก เลยถูกต้ม
ต้มหมู (ปาก)		หลอกลวงให้ได้ทรัพย์สิน เช่น ทำอย่างนี้มันต้มหมูชัดๆ 
ตุ๋น (ปาก)		หลอกให้เชื่อสนิท เช่น ถูกตุ๋นเสียเปื่อย
แหกตา (ปาก)		หลอกให้เข้าใจผิด เช่น ถูกแหกตาว่าเป็นของแท้
อำ (ปาก)		แกล้งหลอกให้เข้าใจผิด เช่น เขาแกล้งอำฉันว่าชื่อจินตรา
ตบตา (สำ)		ลวงให้เข้าใจว่าดี เช่น เขาแกล้งตบตาว่าแหวนวงนี้เป็นเพชรแท้
ปลิ้นปล้อน		ใช้อุบายหลอกลวงเพื่อให้สำเร็จประโยชน์ตน เช่น เจ้านี่ปลิ้นปล้อนหลอกเขากินไปวันหนึ่งๆ
ลักไก่ (สำ)		ใช้อุบายลวงให้หลง
ย้มแมวขาย (สำ)		ตกแต่งคนหรือของที่ไม่ดีโดยมีเจตนาจะหลอกลวงให้ผู้อื่นเชื่อว่าดี เช่น มันย้อมแมวขาย เอารถเก่ามาพ่นสีใหม่

ซ ๔๒ ผู้ทำให้หลงเชื่อ
นักต้มตุ๋น		ผู้หลอกลวงผู้อื่นให้ได้ทรัพย์สิน
นกต่อ (สำ)		คนที่ทำหน้าที่ติดต่อหรือชักจูงหลอกล่อให้คนอื่นหลงเชื่อ

ซ ๔๓ การปรับเปลี่ยนนิสัย
ดัดนิสัย		แก้นิสัยให้ดีขึ้น เช่น ดัดนิสัยเอาแต่ใจตัว
ดัดสันดาน	แก้นิสัยที่ไม่ดีอย่างยิ่งให้ดีขึ้น เช่น ดัดสันดานเด็กขี้ขโมย
ขัดเกลา 		ดูความหมายใน ร ๒๑
กล่อมเกลา	อบรมให้มีนิสัยไปในทางดี เช่น กล่อมเกลาลูกให้เป็นคนดี

ซ ๕๐  ซ ๖๕ การทำให้กระทำกิริยาหรือไม่กระทำดังต้องการ
ซ ๕๐ การทำให้กระทำ
ชี้นิ้ว (สำ)	คอยสั่งงาน ไม่ต้องทำเอง เช่น อยากเป็นคุณนายนั่งชี้นิ้ว
ชักใย (สำ)	บงการอยู่เบื้องหลัง
กระตุ้น; กระทุ้ง (ปาก)		เร้าให้ทำ เช่น กระตุ้นให้พูด, กระทุ้งให้ร้องเพลง
ไขลาน (สำ)		กระตุ้นให้ทำ เช่น ต้องไขลานกันอยู่เรื่อย ไม่อย่างนั้นไม่ทำ
บงการ		สั่งและควบคุมดูแลให้กระทำ

ซ ๕๑ การทำให้กระทำโดยเร็ว
เร่ง		ทำให้กระทำโดยเร็ว เช่น เร่งให้ลูกกินข้าว
เร่งรัด		พยายามทำให้กระทำโดยเร็ว เช่น เจ้าหนี้เร่งรัดให้เขาใช้หนี้; พยายามทำให้เร็วขึ้น เช่น รัฐบาลเร่งรัดพัฒนาประเทศ
รุกเร้า		พยายามทำให้กระทำตามต้องการและทำโดยเร็ว เช่น รุกเร้าให้แก้ไขกฎเกณฑ์

ซ ๕๒ การให้ทำให้
ใช้		สั่งให้ทำให้ เช่น ใช้ลูกไปตลาด
จิกหัวใช้	ใช้ให้ทำงานมากมายโดยไม่เกรงใจ เช่น จิกหัวใช้เด็กในบ้าน
ใช้สอย		ให้ทำกิจต่างๆ ให้ เช่น เลี้ยงเด็กไว้ใช้สอย
วาน		ขอให้ทำให้ เช่น วานเพื่อนซื้อของ
ขอแรง, ไหว้วาน		ขอร้องให้ทำให้ เช่น ไม่รู้จะไหว้วานให้ใครทำ
จ้าง		ให้ทำงานให้โดยให้ค่าตอบแทน เช่น จ้างทำของชำร่วย, จ้างคนงาน
ว่าจ้าง		พูดจาให้ทำงานให้โดยจะให้ค่าตอบแทน เช่น ว่าจ้างให้ทำเข็มที่ระลึก
ยืมมือ (สำ)		ให้ผู้อื่นกระทำการแทนโดยไม่ให้เขารู้ตัว เช่น ยืมมือเพื่อนฆ่าคนรัก

ซ ๕๓ การทำให้จำเป็นต้องทำตาม
บังคับ		ใช้อำนาจให้ทำ เช่น บังคับให้เปิดประตู, บังคับให้กินผัก
บีบบังคับ; บีบ (ปาก)		ใช้อำนาจให้ต้องทำในที่สุด เช่น ไทยถูกบีบบังคับให้เซ็นสัญญา
เคี่ยวเข็ญ		บังคับให้ทำ [มักด้วยความปรารถนาดี] เช่น เคี่ยวเข็ญลูกให้ทำการบ้าน
หักหาญ		ใช้อำนาจให้เป็นไปโดยที่อีกฝ่ายหนึ่งไม่ยินยอม เช่น หักหาญน้ำใจ
หักด้ามพร้าด้วยเข่า (สำ)		ฝืนให้เป็นไปตามใจตนโดยที่อีกฝ่ายหนึ่งไม่ยินยอม เช่น คุณควรจะพูดจาตกลงกับเขาดีๆ อย่าหักด้ามพร้าด้วยเข่า
กดดัน		ทำให้จำเป็นต้องทำคล้ายกับใช้กำลังกดและดันให้ยินยอม เช่น กดดันให้ลาออก
กดคอ (สำ)	ทำให้จำเป็นต้องทำตามเพราะเกรงใจหรือเกรงอำนาจ เช่น กดคอให้ขาย
เกณฑ์		บังคับหรือขอร้องแกมบังคับให้ทำ เช่น เกรฑ์นักเรียนไปช่วยงาน
กะเกณฑ์	บังคับว่าจะให้ใครทำอะไรอย่างไร เช่น จะบริจาคเงินเท่าไรก็ได้ ไม่ได้กะเกณฑ์
ขืนใจ		บังคับให้ทำโดยที่เขาไม่อยากทำ เช่น ขืนใจเด็กให้กินยา
ข่มเขาโคขืนให้กินหญ้า (สำ)		ขืนใจให้ตามที่ตนต้องการ [มักใช้ในกรณีที่สำคัญ] เช่น แกไม่อยากไปเรียนต่างประเทศก็ไม่ควรข่มเขาโคขืนให้กินหญ้า
ต้อนหมูเข้าเล้า (สำ)		บังคับคนที่ไม่มีทางสู้
จี้		ดูความหมายใน ย ๑๐๑

ซ ๕๔ การยอมให้ทำได้
ปล่อย		ไม่ขัดขวางต้านทาน เช่น ปล่อยให้ไป
ยอม		ปล่อยให้เป็นเช่นนั้น ไม่ขัด ไม่ฝืน หรือต่อสู้ให้เป็นอย่างอื่น เช่น ยอมทำตาม, ยอมตาย, ยอมให้ไป, ผมยอมคุณ
ยินยอม		คล้อยตามและยอมให้เป็นเช่นนั้น เช่น ยินยอมทำตาม, ยินยอมให้ทำถนนผ่านที่
ยินยอมพร้อมใจ		ไม่ขัดเพราะเห็นด้วย
สมยอม; ซูเอี๋ย (ปาก)		ตกลงกันไว้ว่าจะยอมกัน เช่น ผู้ต้องหากับผู้เสียหายสมยอมกัน
โอนอ่อนผ่อนตาม		ยอมตามไม่แข็งขืน เช่น เธอโอนอ่อนผ่อนตามทุกอย่างที่เขาปรารถนา
ตามใจ		ยอมให้ทำตามต้องการ เช่น ลูกอยากได้รถ พ่อแม่ก็ตามใจ
อนุญาต		ยินยอมตามที่ผู้ขอประสงค์ เช่น ผู้บังคับบัญชาอนุญาตให้เขาลาได้ตามสิทธิ
อนุมัติ		เห็นชอบให้ดำเนินการตามระเบียบที่กำหนดไว้ เช่น ผู้ว่าราชการจังหวัดอนุมัติโครงการ, ขออนุมัติเบิกเบี้ยประชุมแก่กรรมการตามระเบียบ

ซ๕๕ การทำให้ทำไม่สะดวกหรือทำไม่ได้
ขัดขวาง		เจตนาทำให้ไม่สะดวก เช่น ขัดขวางการทำงานของเจ้าหน้าที่
กีดกัน, เกียดกัน		พยายามโดยอ้อมไม่ให้ทำให้ไม่สะดวก เช่น กีดกันไม่ให่พบ
ตัดทาง, ตัดหนทาง	ทำให้หมดช่องทาง เช่น ตัดทางทำมาหากิน
มือไม่พายเอาเท้าราน้ำ(สำ) 	ไม่ช่วยทำแล้วยังขัดขวางการทำงานของผู้อื่น
ลากหนามจุกช่อง (สำ)		  ขัดขวางไม่ให้ผู้อื่นได้รับประโยชน์ในเมื่อตนเองไม่ได้รับประโยชน์ด้วย ; ยกเรื่องต่างๆ มาอ้างป้องกันตนเอง

ซ ๕๖ ผู้ทำให้ทำไม่สะดวก
เสี้ยนหนาม		คนที่อยู่ขวางคนอื่น เช่น ถ้าเขากำจัดคู่แข่งคนนี้ได้ก็นับว่าหมดเสี้ยนหนาม คงจะได้ตำแหน่งผู้จัดการแน่
มารคอหอย (สำ)		 ผู้ที่ขัดประโยชน์ที่ผู้อื่นจะพึงมีพึงได้ เช่น แม่จะยกที่ดินให้อยู่แล้ว น้องก็มาเป็นมารคอหอย

ซ๕๗ การไม่ให้ทำ
ห้าม		ไม้ให้ทำ เช่น ห้ามลูกไม่ให้กลับบ้านดึกๆ, ห้ามน้องไม่ให้หัดขับรถ
ปราม		ว่ากล่าวตักเตือนไม่ให้ทำ เช่น เขาปรามลูกว่าไม่ควรกลับบ้านดึกๆ
ห้ามปราม	ให้หยุดทำ เช่น คุณควรจะห้ามปรามลูกไม่ให้กลับบ้านดึกๆ
ห้ามหวง	สงวนไว้สำหรับบางคน ไม่ให้ผู้อื่ทำ เช่นกระดาษนี่ใช้ได้ไม่มีใครห้ามหวง
หวงห้าม	สงวนไว้สำหรับบางคน ไม่ให้ผู้อื่นทำ ถ้าฝ่าฝืนอาจมีความผิด เช่น เขาเข้าไปในเขตหวงห้าม
ทัดทาน		กล่าวหรือแสดงออกเป็นทำนองห้ามหรือท้วงเพื่อให้งดไว้ เช่น พยายามทัดทานไม่ให้เขาลาออก
เหนี่ยวรั้ง	ดึงรั้งไว้ไม่ให้ทำสิ่งที่ไม่สมควร เช่น ไม่มีใครเหนี่ยวรั้งเขาได้
ยับยั้ง		ทำให้หยุดทำ เช่น ยับยั้งไม่ให้ลาออก

ซ๕๘ การทำให้เคลื่อนที่
จูง		ดึงไปโดยนำหน้าหรือเคียงข้าง เช่น จูงเด็ก, จูงวัว
ประคอง	โอบหลวมๆ ไม่ให้ล้มตกหล่น หรือซวนเซ เช่น ประคองคนเจ็บให้ลุก, หนุ่มสาวเดินประคองกันไป
พยุง		ให้เกาะยึดและช่วยให้เปลี่ยนอิริยาบถได้โดยไม่ล้มไม่ซวนเซ เช่น พยุงให้นั่ง,พยุงคนป่วยเดิน
เข้าปีก, พยุงปีก, หิ้วปีก(สำ)	 เอาต้นแขนทั้งสองของคนเมาเป็นต้นขึ้นพาดบ่าพยุงไป เช่น หิ้วปีกเพื่อนขี้เมาไปขึ้นรถ
ดึง		ทำให้เคลื่อนเข้าหาตน เช่น ดึงลูกเข้ามากอด; ทำให้เขาไปด้วย เช่น ถูกเพื่อนดึงไปเที่ยวต่อ
ลาก		ดึงให้เคลื่อนไปกับพื้น เช่น ลากถูลู่ถูกัง, ลากโดยไม่ปรานีปราศรัย; ทำให้เขาได้วยโดยไม่เต็มใจ เช่น ลากน้องไปงานเลี้ยงด้วย
ฉุด		ดึงโดยแรง เช่น ฉุดเพื่อนให้ลุกขึ้น; ทำให้เขาไปด้วยโดยไม่เต็มใจ เช่น ถูกเพอื่นฉุดไปเที่ยวต่อ
ฉุดกระชาก, ฉุดกระชากลากถู		ดึงโดยแรงโดยเขาไม่เต็มใจ เช่น ฉุดกระชากร่างบอบบาง
ฉุดคร่า		ฉุดหญิงเพื่อทำอนาจร เช่น ฉุดคร่าลูกสาวชาวบ้าน
พา		เอาผู้ที่ไปเองไม่ได้ไปกับตน เช่น พาลูกไปเที่ยว
หอบ		พาไปด้วยความลำบาก เช่น หอบลูกไปหายาย
หอบหิ้ว		พาไปไม่ทอดทิ้งแม้จะยากลำบาก เช่น หอบหิ้วลูกไปด้วย
ลักพา		ขโมยบุคคลไป เช่น ลักพาเด็ก
ต้อน		ทำให้เคลื่อนไปตามทิศทางที่ต้องการ โดยสกัดกั้นไม่ให้ออกนอกทาง เป็นต้น เช่น ต้อนวัว, ต้อนเด็กๆ ออกไป
กวาดต้อน	ทำให้คนจำนวนมากจำต้องเคลื่อนไปด้วย เช่น กวาดต้อนเชลย
ขนส่ง		เคลื่อนย้าย สัตว์ หรือ สิ่งของจากที่หนึ่งไปยังอีกที่หนึ่ง เช่น ขนส่งมวลชน, ขนส่งสินค้าทางเรือ
อุ้ม		ดูความหมายใน ร ๑๒๐
โอบอุ้ม		อุ้มบุคคลอย่างทะนุถนอม เช่น โอบอุ้มนางไว้ในวงแขน
โยนบก		โยนร่างบุคคลลงสู่พื้น เช่น ถูกกลุ้มรุมจับโยนบก

ซ ๕๙ การทำให้ไม่เคลื่อนที่
ยุด		ดึงไว้ไม่ให้เคลื่อนไป เช่น ยุดมือไว้
หน่วงเหนี่ยว		ดึงไว้ไม่ให้ละไปโดยเร็ว เช่น หน่วงเหนี่ยวเพื่อนไว้จนดึก

ซ ๖๐ การทำให้เปลี่ยนที่
โยกย้าย		สับเปลี่ยนไปมา เช่น โยกย้ายนายตำรวจ
ย้าย		ดูความหมายใน ร ๑๓๗

ซ ๖๑ การทำให้พ้นไป
ไล่		บังคับให้พ้นไป เช่น ไล่คนงานออก, ไล่นก
ขับไล่		ทำให้พ้นไปจากที่เดิม เช่น ลูกน้องขับไล่ให้เขาพ้นจากตำแหน่ง, แสงตะวันขับไล่ความมืด
ไล่ที่		ทำให้พ้นไปจากที่เดิม มักเพื่อเข้าแทนที่ เช่น ต้องย้ายบ้านเพราะถูกไล่ที่, นังเหมียวไล่ที่มันจะนั่งเก้าอี้ตัวนี้
ไล่ที่ทำวัง (สำ)		บังคับให้ย้ายไปให้พ้นเพื่อตนจะเข้าไปอยู่
ขับ (เขียน); เฉด, อัปเปหิ (ปาก)		บังคับให้บุคคลพ้นไป เช่น ขับนักการทูต, เฉดหัวไปให้พ้น, ถูกอัปเปหิออกจากบ้าน
เสือกไส		พยายามทำให้บุคคลพ้นไป เช่น เสือกไสเขาออกจากบ้าน
ขับไล่ไสส่ง, เสือกไสไล่ส่ง		แสดงความต้องการให้บุคคลพ้นไป เช่น ใครๆ ก็รังเกียจเขา พากันขับไล่ไสส่ง
กวัดไกวไสส่ง		ทำให้บุคคลพ้นไป เช่น ขอกวัดไกวไสส่งให้มันไปไกลๆ
ถีบหัวส่ง (สำ)		เมื่อสำเร็จประโยชน์แล้วก็ทำให้ผู้ช่วยเหลือพ้นไป เช่น อุตส่าห์ส่งเสียให้เรียน พอได้ดีก็ถีบหัวส่ง

ซ ๖๒ การทำให้ผ่านไปไม่ได้หรือไม่สะดวก
สกัด		ตั้งใจกั้นหรือขวาง เช่น ตำรวจตั้งด่านสกัดจับคนร้าย
สกัดกั้น		ตั้งใจกั้น เช่น สกัดกั้นข้าศึก
กั้นกาง		กางแขนออกกั้นไว้ เช่น แม่เข้ากั้นกางไม่ให้พ่อตีลูก
กั้น, กีดขวาง, ขวาง		ดูความหมายใน ท ๒๗๕ 

ซ ๖๓ การทำให้หลับ	
กล่อม		ร้องเป็นทำนองให้เพลินและผล็อยหลับ เช่น กล่อมลูก, กล่อมนิทรา
เห่กล่อม		ร้องทำนองเพลงชนิดหนึ่งเพื่อกล่อมเด็ก เช่น แม่ไกวเปลเห่กล่อม
สะกดจิต	บังคับให้หลับและกระทำตามโดยอาศัยอำนาจจิต เช่น ถูกสะกดจิตให้บอกที่ซ่อนทรัพย์
สะกด		บังคับให้หลับโดยอาศัยอำนาจเวทมนตร์ เช่น สะกดทัพ

ซ ๖๔ การทำให้กินหรือเสพ
ป้อน		ส่งอาหารให้ถึงปากหรือใส่ปากให้ เช่น ป้อนข้าวลูก
มอม		ทำให้หลงกินหรือเสพของมึนเมาจนไร้สติ เช่น มอมเหล้า, มอมยา

ซ ๖๕ การให้ดูแลตนหรือผู้อื่น
ฝาก		มอบให้ดูแลหรือมอบให้เป็นธุระจัดการให้ เช่น ฝากให้เพื่อนช่วยดูแลบ้าน, ฝากลูกเข้าโรงเรียน
ฝากฝัง		ขอให้ช่วยดูแลด้วยความห่วงใย เช่น ก่อนตายเขาฝากฝังลูกให้ฉันดูแล, ฝากฝังน้องชายกับผู้จัดการบริษัท
ฝากตัว; ฝากเนื้อฝากตัว (ไม่ทางการ)		มอบตัวให้อยู่ในความดูแลของผู้อื่น เช่น ผมขอฝากตัวอยู่กับท่านด้วยคน
ฝากผีฝากไข้		ขอให้ผู้อ่อนวัยกว่าเป้นที่พึ่งจนถึงวันตาย เช่น พ่อแม่หวังฝากผีฝากไข้
ฝากเนื้อไว้กับเสือ, ฝากปลาไว้กับแมว, ฝากปลาย่างไว้กับแมว (สำ)		ฝากสิ่งใดสิ่งหนึ่งไว้กับคนที่ชอบหรือต้องการสิ่งนั้นย่อมสูญหายได้ง่าย

ซ ๗๐  ซ ๙๙ การทำให้เป็นดังต้องการ
ซ ๗๐ การควบคุมและไม่ควบคุม
ดูแล		เอาใจใส่ให้เป็นไปด้วยดี เช่น เขาช่วยแม่ดูแลน้อง
สอดส่อง	ดูความหมายใน ย ๓
คุม		ดูแลไม่ให้ออกนอกแนวทาง เช่น คุมลูกทำการบ้าน, ถูกคุมแจ
ควบคุม		ดูแลให้เป็นไปตามต้องการ เช่น ควบคุมรายการ, ควบคุมคนงาน, มีอำนาจควบคุมประเทศ
ปกครอง	ควบคุมดูแลให้เป็นไปด้วยดี เช่น ปกครองประเทศ, ปกครองทรัพย์สิน
คัดท้าย (สำ)		ควบคุมให้ไปตรงตามต้องการ เช่น ลูกๆ เลือกทางชีวิตเอง แต่พ่อแม่ก็คอยช่วยคัดท้าย
ถือบังเหียน (สำ)		ควบคุมให้ดำเนินไปตามทิศทางที่ต้องการ เช่น ถือบังเหียนงานบริษัท
กวดขัน		พยายามดูแลให้ทำตามที่ควร เช่น กวดขันให้ลูกทำการบ้าน
ตีกรอบ (สำ)		ให้ประพฤติหรือกระทำอยู่ในแนวที่กำหนด เช่น เบื่อพ่อแม่ที่คอยตีกรอบให้เดิน
จับตัววางตาย (สำ)	กำหนดให้ผู้หนึ่งทำหน้าที่หนึ่งหรือมีบทบาทอย่างหนึ่งโดยไม่ยอมให้เปลี่ยนแปลง เช่น ควรให้สมาชิกเปลี่ยนหน้าที่กันบ้าง ไม่ควรจับตัววางตาย
เข้มงวด		บังคับให้ทำสิ่งที่ผู้บังคับคิดว่าดี เช่น คุณนายเข้มงวดมาก คอยควบคุมหลานให้อ่านหนังสือเรียนทุกวัน
เฮี้ยบ (ปาก)		บังคับให้อยู่ในกรอบที่ตนวางไว้ เช่น เขาเฮี้ยบมากจนลูกน้องทนไม่ไหว
ปล่อย, ปล่อยปละละเลย		ไม่กวดขันเอาใจใส่ เช่น ปล่อยปละละเลยลูกให้กลับดึกๆ

ซ ๗๑ ผู้ควบคุมดูแล	
ผู้ปกครอง		ผู้ใหญ่ที่มีความรับผิดชอบตามกฎหมายในการดูแลและจัดการเด็กหรือบุคคลที่ยังไม่บรรลุนิติภาวะ หรือเป็นคนปัญญาอ่อนวิกลจริตเป็นต้น
ผุ้พิทักษ์		ผู้ซึ่งศาลได้แต่งตั้งให้ควบคุมดูแลคนเสมือนไร้ความสามารถ
ผู้อนุบาล	ผู้ซึ่งศาลได้แต่งตั้งให้คอยระวังดูแลผลประโยชน์ของผู้วิกลจริตหรือผ็ไร้ความสามารถในการทำนิติกรรม

ซ ๗๒ การทำให้อยู่ในอำนาจ
กด		ใช้กำลังดันให้ลง เช่น กดไหล่ไว้ไม่ให้ลุก; โดยปริยายหมายความว่า บังคับให้อยู่ใต้อำนาจ เช่น เด็กคนนี้ต้องคอยกดไว้ไม่ให้เหลิง
กดหัว		กดไว้ใต้อำนาจ เช่น ถูกกดหัวใช้งานทั้งวัน
กดขี่		ใช้อำนาจบังคับให้ทำตามใจตน เช่น ผู้ชนะปกครองผู้แพ้อย่างกดขี่
ข่มขี่		แสดงว่าตนเหนือกว่าและบังคับให้ทำตามใจตน เช่น เราจะไม่ยอมให้ใครข่มขี่
กำราบ		ทำให้กลัวหรือเข็ดหลาบ เช่น มันอวดดีนัก ฉันเลยกำราบเสียอยู่หมัด
ปราบ		ทำให้หมดไปหรืออยู่ในอำนาจ เช่น ปราบโจรผู้ร้าย, ปราบยุง, ปราบหญ้า
ปราบปราม	ปราบผู้ประพฤติชั่ว เช่น ปราบปรามเหล่ามารร้าย, ปราบปรามอาชญากรรม
บำราบ (เขียน)		ปราบศัตรู เช่น บำราบข้าศึก

ซ ๗๓ การทำให้เสมือนไร้มลทิน
ใส่ตะกร้าล้างน้ำ (สำ)		ทำให้หมดราคั
ย้อมแมวขาย (สำ)		ดูความหมายใน ซ ๔๑

ซ ๗๔ การทำให้เป็นผู้ผิด
ใส่ความ, ใส่ไคล้, ใส่ถ้อยร้อยความ, ใส่ร้าย, ให้ร้าย, ให้ร้ายป้ายสี		ทำให้ผู้หนึ่งถูกเข้าใจว่า ทำความผิดความชั่วโดยไม่มีมูลความจริง เช่น เขาใส่ความว่าฉันเป็นคนขโมย, พูดจาใส่ไคล้ว่านางประพฤติชั่ว, เขาใส่ถ้อยร้อยความฉันต่าง, ถูกใส่ร้ายว่าทรยศต่อชาติ, เขาไม่เคยให้ร้ายใคร
ปรักปรำ	พูดจนผู้หนึ่งถูกเข้าใจว่าทำความผิดโดยไม่มีมูลความจริง เช่น ปรักปรำเพื่อนว่าขโมยเงิน
ป้ายความผิด		ทำให้ความผิดตกอยู่กับผู้อื่น เช่น ขโมยเงินไปแล้วป้ายความผิดให้เพื่อน

ซ ๗๕ การทำให้มีตำแหน่งฐานะ
ตั้ง, แต่งตั้ง		กำหนดให้อยู่ในตำแหน่งที่สูงขึ้นโดยผู้มีอำนาจ เช่น ตั้งพระราชาคณะ, แต่งตั้งอธิบดี
จัดตั้ง		เลือกเฟ้นมาตั้ง เช่น จัดตั้งรัฐบาล
ประดิษฐาน		แต่งตั้งไว้ในตำแหน่งสูง เช่น ประดิษฐานไว้ในตำแหน่งอัครมเหสี
สถาปนา		ทำให้มีขึ้น เช่น สถาปนาระบบประชาธิปไตย; ยกย่องให้สูงขึ้น เช่น ได้รับการสถาปนาเป็นพระองค์เจ้าต่างกรม
บรรจุ		ให้เข้าประจำตำแหน่งครั้งแรก เช่น บรรจุให้เป็นข้าราชการ
ยก		ยกย่องให้เป็น เช่น ยกให้เป็นครู
อุปโลกน์	ยกกันขึ้นเป็น เช่น อุปโลกน์ให้เป็นหัวหน้า
เตะโด่ง (ปาก)		ยกให้มีตำแหน่งสูงขึ้นแต่ใกอำนาจน้อยลง เช่น ถูกเตะโด่งไปประจำกระทรวง; ถูกย้ายไปไกลๆ
เชิด		ยกให้เป็นใหญ่แต่ในนาม เช่น ถูกเชิดให้เป็นประธาน

ซ ๗๖ การทำให้ออกจากตำแหน่งหรือพ้นจากงาน
ถอด		เอาออก เช่น ถอดยศ, ถูกถอดจากตำแหน่ง
ถอดถอน	เอาออกจากตำแหน่ง
ให้ออก		สั่งให้พ้นจากราชการเพราะเหตุต่างๆ เช่น ตาย ลาออก ยังมีสิทธิได้รับบำเหน็จบำนาญ
ไล่ออก		สั่งให้พ้นจากราชการเพราะกระทำผิดวินัยอย่างร้ายแรงและไม่มีสิทธิได้รับบำเหน็จบำนาญ
ปลดออก	สั่งให้พ้นจากราชการเพราะกระทำผิดวินัยอย่างร้ายแรง แต่มีสิทธิได้รับบำเน็จบำนาญเสมือนว่าผู้นั้นลาออก
ปลดระวาง		ปลดจากตำแหน่ง; ปลดจากประจำการ; โดยปริยายหมายความว่าหมดหน้าที่
ปลดเกษียณ (ปาก)	ให้ออกจากงานเหตุเพราะสูงอายุ
ปัดแข้งปัดขา (สำ)	แกล้งให้เขาหลุดพ้นหรือไม่ได้ตำแหน่งหน้าที่ เช่น เพื่อนร่วมงานคอยปัดแข้งปัดขาเขา
เลื่อยขาเก้าอี้ (สำ)	มุ่งทำให้เขาหลุดพ้นตำแหน่งหน้าที่ เช่น เขาสร้างเรื่องขึ้นมาเพราะต้องการเลื่อยาขาเก้าอี้ผม
ทุบหม้อข้าว (สำ)	ทำลายอาชีพ เช่น เราไม่อยากทุบหม้อข้าวเขา แต่จำเป็นต้องไล่เขาออก

ซ ๗๗ การทำให้สะดวกสบาย
รับใช้ 		ดูความหมายใน ซ ๒
บริการ		ให้ความสะดวกต่างๆ แก่บุคคลทั่วไป เช่น เป็นคนช่างบริการ
ปรนนิบัติ; ปรนนิบัติวัตถาก (ไม่ทางการ); อยู่งาน (ราชา); ปฏิบัติ (เขียน)		เอาใจใส่คอยทำให้สะดวกสบาย เช่น ภรรยาคอยปรนนิบัติสามี, ปฏิบัติบิดามารดา
อุปัฏฐาก	ทำให้ผู้ที่เหนือกว่าตนสะดวกสบาย เช่น พระอานนท์คอยอุปัฏฐากพระผู้มีพระภาคเจ้า

ซ ๗๘ การทำให้ผู้มาเยือนสะดวกสบาย
ต้อนรับ; รับเสด็จ (ราชา)		ทำให้ผู้มาหาหรือผ่านมาสะดวกสบายและพอใจ
ต้อนรับขับสู้ (ไม่ทางการ)	ต้อนรับอย่างแข็งขัน เช่น นางต้อนรับขับสู้ญาติจากกรุงเทพฯ อย่างเต็มใจ
รับแขก 		ต้อนรับผู้มาหา
รับรอง		ต้อนรับ เช่น ขอให้น้องสาว มาช่วยรับรองแขก; รับประกัน เช่น ผมรับรองว่าคุณไม่เป็นอะไร
ปัจจุคมน์, ปัจจุคมนาการ		การลุกขึ้นรับ, การต้อนรับ [สำหรับผู้น้อยแสดงต่อผู้ใหญ่] เช่น พระปัญจวัคคีย์ภิกษุกระทำปัจจุคมนาการ

ซ ๗๙ การเลี้ยงดูให้เป็นสุข
เลี้ยง, เลี้ยงดู		ดูความหมายใน ด ๑๐๐
ชุบเลี้ยง		เลี้ยงดูให้ทำการงาน มีตำแหน่งฐานะดีขึ้น

ซ ๘๐ การทำให้ไม่เป็นสุข
กวน, รบกวน		ทำให้รำคาญหรือไม่สงบสุข เช่น ลูกร้องกวนแม่, มีแมลงวันรบกวน, ส่งเสียงรบกวน, เรื่องนี้รบกวนจิตใจฉันมาก
กวนใจ		ทำให้รำคาญหรือไม่สบายใจ เช่น ลูกอย่ากวนใจแม่
ก่อกวน		ทำให้ไม่สงบ เช่น มีโจรผู้ร้ายก่อกวนความสงบ
ก่อกรรมทำเข็ญ		ทำให้ผู้อื่นทุกข์ยากเดือดร้อน เช่น มันก่อกรรมทำเข็ญกับผู้หญิงถึง ๒ คน
รังควาน; รามา, ราวี (ปาก)		ติดตามรบกวนผู้ที่ตนไม่ชอบหรือถือเป็นศัตรู เช่น สิรีตามรังควานภรรยาใหม่ของสามี, มันคอยตามรามาฉันอยู่เรื่อย
เบียดเบียน; บีฑา (กวี)		ทำให้ผู้อื่นเดือดร้อนเพื่อประโยชน์ของตน เช่น เบียดเบียนพี่น้อง
แกล้ง; กลั่นแกล้ง		จงใจทำให้เดือดร้อน เช่น เขาถูกแม่เลี้ยงกลั่นแกล้ง
ระราน		ทำให้ผู้อื่นไม่สบายกายหรือใจ เช่น นางชอบระรานเพื่อนบ้าน
รังแก		ทำให้ผู้ที่ด้อยกว่าไม่สบายกายหรือใจ เช่น อย่ารังแกน้อง
ข่มเหง; ข่มเหงคะเนงร้าย (ไม่ทางการ); ข่มหมู (ปาก)	ทำให้ผู้อื่นไม่สบายกายหรือใจ เพื่อแสดงว่าตนเหนือกว่า เช่น ข่มเหงผู้ไม่มีทางสู้, ฉันจะไม่ยอมให้ใครมาข่มหมูเป็นอันขาด
ทำเจ็บ, ทำแสบ (ปาก)		ทำให้เสียหาย เช่น น้องทำแสบขโมยนาฬิกาไปจำนำ
ซ้ำเติม		ทำให้ผู้อื่นเป็นทุกข์ยิ่งขึ้น เช่น อย่าซ้ำเติมเธอเลยเธอผิดหวังมากแล้ว
รุกราน		ล่วงล้ำเข้าไปทำให้ไม่สงบสุข เช่น รุกรานสามี, รุกรานประเทศเพื่อนบ้าน

ซ ๘๑ การทำให้ได้รับทุกข์สาหัส
ทรมาน; ทรมานทรกรรม (ไม่ทางการ)		ทำให้ได้รับทุกข์สาหัสทางกายหรือใจ เช่น ทรมานเชลย, อย่าทรมานทรกรรมมันเลย
ทารุณ; ทำทารุณกรรม (เขียน)		ปฏิบัติต่ออย่างโหดร้าย เช่น แม่เลี้ยงทารุณลูกเลี้ยง, ใช้งานเด็กอย่างทารุณ

ซ ๘๒ การทำให้พินาศ
ทำลาย		ดูความหมายใน ร ๒๓
ทำลายล้าง	ทำให้สิ้นไป เช่น ทำลายล้างศัตรู
บดขยี้		ทำให้ย่อยยับ เช่น บดขยี้ข้าศึก
ล้างผลาญ	ทำลายทรัพย์สมบัติให้ฉิบหาย เช่น ลูกล้างผลาญพ่อแม่
จองล้างจองผลาญ		คอยทำลายอีกฝ่ายหนึ่ง เช่น ให้อภัยกันเถิดอย่าจองล้างจองผลาญกันเลย
บ่อนทำลาย (สำ)			แทรกซึมเข้าไปเพื่อทำลายอยู่ภายในทีละน้อยๆ 

ซ ๘๓ การทำให้ปลอดภัย
กัน		ดูความหมายใน ร ๑๓๕
ปกป้อง		พยายามทำให้ผู้อื่นไม่ประสบภัย เช่น ปกป้องให้น้องพ้นจากความเดียดฉันท์
คุ้มครอง, พิทักษ์, พิทักษ์รักษา		ทำให้ปลอดภัย เช่น กฎหมายคุ้มครองผู้บริโภค, พิทักษ์สตรี
อารักขา		ดูแลให้ปลอดภัย เช่น อารักขาพยาน, รัฐในอารักขา
คุ้มกัน		กันไว้ให้ปลอดภัย เช่น มีตำรวจคุ้มกัน
คุ้มกะลาหัว (ปาก)		มีเจ้านายคุ้มครอง เช่น มันกำแหงเพราะมีเจ้านายคุ้มกะลาหัว
รักษาความปลอดภัย		ทำให้ไม่มีภัย เช่น มีตำรวจรักษาความปลอดภัย
กู้ภัย		ช่วยให้ชีวิตและทรัพย์สินรอดจากภัย เช่น หน่วยกู้ภัยช่วยลำเลียงเด็กจากเขตน้ำท่วม

ซ ๘๔ ผู้รักษาความปลอดภัย
ยาม		คนเฝ้าสถานที่หรือระวังเหตุการณ์ตามกำหนดเวลา เช่น ยามเฝ้าประตู, ยามรักษาการณ์
คนยาม			ผู้มีอาชีพเป็นยาม
แขกยาม			ผู้มีอาชีพเป็นยามซึ่งมักเป็นชาวอินเดีย
การ์ด		คนระวังรักษา เช่น การ์ดรถ
พนักงานรักษาความปลอดภัย: รปภ. (ปาก)		ผู้มีหน้าที่ระวังดูแลให้มีความปลอดภัยในสถานที่หนึ่งๆ
องครักษ์ : บอดี้การ์ด (ปาก)	 ผู้ติดตามเพื่อให้ความคุ้มครองหรือป้องกันอันตราย
ราชองครักษ์		นายทหารหรือนายตำรวจรักษาพระองค์พระมหากษัตริย์เป็นต้น
มือปืน		ผู้ที่คอยคุ้มกัน

ซ ๘๕ การทำร้าย
ทำร้าย			ทำให้เจ็บใจหรือเจ็บตัว
ประทุษร้าย		ทำให้บาดเจ็บ เช่น ถูกตำรวจจับฐานประทุษร้ายร่างกายผู้อื่นทำให้ได้รับบาดเจ็บสาหัส: ทำให้เสียหาย เช่น ประทุษร้ายทรัพย์สิน
ซ้อม (ปาก)		ทำร้ายผู้ไม่อาต่อสู้ได้หรือมีกำลังน้อยกว่า เช่น ตำรวจซ้อมผู้ต้องหา, เขาถูกนักเลงเจ้าถิ่นซ้อมเสียสะบักสะบอม
บ้อม (ปาก)		ทำร้ายด้วยการทุบตี เช่น พูดจายียวนอย่างนี้ระวังจะถูกบ้อม
ถล่ม (ปาก)		กลุ้มรุมทำร้ายฝ่ายตรงข้าม เช่น ยกพวกไปถล่มศัตรู
ประชาทัณฑ์		กลุ้มรุมทำร้ายบุคคลที่ฝูงชนเข้าใจว่ามีความผิดโดยไม่ดำเนินการตามกระบวนการยุติธรรม เช่น เจ้าหัวขโมยถูกประชาทัณฑ์
ตั้งศาลเตี้ย, ตั้งศาลเตี้ยชำระความ (สำ)	ใช้อำนาจบังคับหรือทำร้ายผู้ที่ตนถือว่าทำผิดโดยไม่ดำเนินการตามกระบวนการยุติธรรม
เล่นงาน (ปาก)		ว่าหรือทำร้าย โดยอีกฝ่ายหนึ่งมักไม่อาจตอบโต้ เช่น นางเล่นงานสามีว่าโง่, ฝ่ายโน้นเล่นงานเราเข้าแล้ว, ถูกไข้หวัดเล่นงาน
ลงมือ: ลงมือลงไม้ (ไม่ทางการ)		ทำร้ายโดยใช้กำปั้นเป็นต้น เช่น เขาถึงกับลงมือกับเมียเทียวหรือ, วิวาทถึงขั้นลงมือลงไม้กัน
ปิดประตูตีแมว (สำ)	ทำร้ายคนไม่มีทางสู้หรือไม่มีทางหนีรอดไปได้
ถลุง, อัด (ปาก)		ทำให้คู่ต่อสู้บอบช้ำมาก เช่น ถลุงด้วยกำปั้น
เอาตาย (ปาก)		ดุว่าหรือทำร้ายผู้ทำผิดอย่างรุนแรง เช่น ถ้าแม่รู้คงเอาตาย
อหิงสา			การเว้นจากการทำร้าย

ซ ๘๖ ลักษณะการทำร้าย
กินโต๊ะ (สำ)		รุมทำร้าย เช่น อันธพาลวัยรุ่นกำลังรุมกินโต๊ะชายกลางคน
รวมตีน, สหบาท (ปาก)		หลายคนกลุ้มรุมทำร้ายบุคคลเดียว โดยวิธีเตะต่อย เป็นต้น
ล้อมกรอบ (สำ)		รุมล้อมเพื่อจะทำร้าย เช่น ยกพวกไปล้อมกรอบคู่อริ
ลอบกัด (สำ)		ลอบทำร้ายหรือกลั่นแกล้งลับหลัง เช่น ขอให้สู้กันซึ่งหน้า อย่าลอบกัด
ไม้มืด (สำ)		การลอบทำร้าย

ซ ๘๗ วิธีทำร้าย
หยิก			เอานิ้วมือบีบเนื้อแล้วบิด
แหนบ			เอานิ้วมือบีบเนื้อแล้วดึงออกมา
ตบตี			ตบและตีเป็นต้น เช่น ผัวเมียคู่นี้ตบตีกันเสมอ
แพ่น (ปาก)		ใช้สิ่งแบนๆตีลงโดยแรง เช่น แพ่นกบาล
ประเคน (ปาก)		ตีโดยแรง เช่นประเคนด้วยไม้คาน
เฆี่ยน, เฆี่ยนตี 		ใช้หวายหรือไม้เรียวตีลงโทษ เช่น ครูเฆี่ยนนักเรียน
โบย, โบยตี		ใช้สิ่งเป็นเส้นยาวเช่น หวายหรือแส้ตีลงโทษ เช่น โบยทาส
ประหาร (เขียน,กวี)	ตี
ตีกินแถว (สำ)		ตีทุกคนในพวก เช่น พวกเราถูกตีกินแถวฐานกินขนมในห้องเรียน
ทุบ			ใช้สิ่งที่มีลักษณะกลมหรือเป็นแท่งและมีน้ำหนักฟาดลง เช่น ทุบน้องดังอั้กทุบอกบึ้บๆ
ฟาดปาก (ปาก)		ต่อยปาก
ชก: ซัด (ปาก)		ทำให้กำปั้นปะทะโดยแรง เช่น ชกท้อง, ถูกซัดเสียน่วม
ชกต่อย			ชกบุคคลหลายๆครั้ง เช่น ชกต่อยเจ้าร่างยักษ์เป็นพัลวันแต่มันก็ไม่สะดุ้งสะเทือน
ตุ๊ยท้อง (ปาก)		ต่อยท้อง
กระแทกหน้า, ตอกหน้า, ตั๊นหน้า (ปาก)		ต่อยหน้า
แจกหมาก (สำ)		ต่อยปาก
แจกแว่น (สำ)		ต่อยตา
ถอง			กระทุ้งด้วยศอก
เตะ			วัดหรือเหวี่ยงไปด้วยเท้า เช่น เตะคู่ต่อสู้, เตะลูกบอล
ถีบ			งอเข่าแล้วใช้ฝ่าเท้ากระแทกหรือดันโดยแรง เช่น ถีบก้น, ถีบจักร
ขึ้นเข่า, ยอด้วยเข่า	ใช้เข่ากระแทก
เขก			งอนิ้วมือแล้วเคาะลงโดยแรง เช่น เขกหัวป๊อก
ฟัน			ฟาดลงด้วยของมีคม เช่น ดาบ ขวาน มีด กระบี่
จาม 			ฟันลงไปเต็มที่ เช่น เอาขวานจามหัว
ยิง			ทำให้อาวุธเช่นลูกปืนแล่นออกไปโดยแรงด้วยกำลังส่ง เช่น ยิงเผาขน, 
ยิงกราด, ยิงเปรี้ยง, จ่อยิง
ส่อง (ปาก)		ยิง: เล็ง เช่น ส่องปืน: ฉายแสง เช่น ไฟส่อง
จวก			สับหรือฟันโดยแรงด้วยจอบเป็นต้น: (ปาก) ตี ฟัน หรือชกต่อยผู้อื่นโดยแรง
วางยา			ลอบเอายาพิษให้กิน
เบื่อ			วางยาพิษเป็นต้นให้เมาหรือให้ตาย เช่น เบื่อยา, เบื่อหนู
กัด, ข่วน, ฟาด, ตี, ตบ, หวด, ต่อย, ทิ่ม, แทง, เย็บ		ดูความหมายใน ร ๔๖, ร ๒๕, ท ๒๗๓, ร ๘๙, ร ๑๓๔, ฉ ๑๔๐
ซ ๘๘ ผู้ทำร้าย
หมาหมู่ (สำ)		ผู้รุมทำร้ายคนเดียว เช่น พวกหมาหมู่รุมซ้อมเขาจนสะบักสะบอม
หมาลอบกัด (สำ)	ผู้ที่ลอบทำร้ายข้างหลัง เช่น พวกนี้เป็นพวกหมาลอบกัด ไม่ยอมมาสู้ต่อหน้า
มือมีด			ผู้ทำร้ายผู้อื่นด้วยมีด
มือไม้			ผู้ทำร้ายผู้อื่นด้วยไม้
มือปืน			ผู้ที่รับจ้างยิงคน

ซ ๘๙ นิสัยที่พร้อมจะทำร้าย
ดุ		พร้อมที่จะทำร้ายด้วยกิริยาวาจา เช่น พี่เป็นคนดุ, หมาดุ
ดุดัน		ดุ (ใช้แสดงลักษณะของมนุษย์) เช่น หน้าตาดุดัน, น้ำเสียงดุดัน
ดุร้าย		พอใจจะทำร้าย เช่น คนป่าพวกนี้ดุร้าย ชอบฆ่าคน
โหด, โหดเหี้ยม เหี้ยมโหด, โหดร้าย	ดูความหมายใน ข ๖

ซ ๙๐ การทำร้ายพวกพ้อง
ทรยศ		คิดร้ายหรือทำร้ายพวกพ้องของตนหรือผู้มีบุญคุณแก่ตน เช่น ทรยศต่อมิตร,
ทรยศต่อเจ้านาย, ทรยศต่อชาติ
หักหลัง (สำ)		ทรยศต่อผู้ที่ร่วมใจกันมา เช่น หักหลังเพื่อน
ไส้เป็นหนอน, เกลือเป็นหนอน (สำ)	คนวงในทุจริต เช่น ข้าศึกเอาชนะได้เพราะไส้เป็นหนอน
ขายชาติ, ขายบ้านขายเมือง (สำ)		ขยายความลับประเทศชาติของตนแก่ศัตรูหรือเอาใจออกห่างไปเข้ากับศัตรูเพราะเห็นแก่สิ่งตอบแทน เช่น อยากเป็นใหญ่ถึงกับยอมขายชาติ
ดัดหลัง (สำ)		แกล้งให้เสียเชิง เช่น เพื่อนแกล้งดัดหลังให้เขาต้องจ่ายค่าอาหารทั้งหมด
ผีบ้านไม่ดี ผีป่าก็พลอย, ผีเรือนไม่ดี ผีป่าก็พลอย (สำ)	คนในบ้านหรือคนใกล้ชิดไม่ดีเสียเองทำให้คนนอกบ้านหรือคนอื่นเข้ามาทำความเสียหายได้
ชักน้ำเข้าลึก ชักศึกเข้าบ้าน (สำ)		ชักนำศัตรูเข้าบ้าน

ซ ๙๑ ผู้ทำร้ายพวกพ้อง
ไส้ศึก (สำ)		ผู้ที่นำความลับของพวกตนไปบอกแก่ฝ่ายปฏิปักษ์
แนวที่ห้า, แนวห้า (สำ)		ผู้เอาใจฝักใฝ่และช่วยเหลือศัตรู
หนอนบ่อนไส้ (สำ)		คนภายในที่ทรยศ เช่น มันเป็นหนอนบ่อนไส้ทำให้ความลับรั่วไหล
คนขายชาติ (สำ)		ผู้ทรยศต่อประเทศของตนทำให้ต้องเสื่อมประโยชน์อย่างแรง และทำให้ประเทศคู่กรณีหรือประเทศศัตรูได้รับประโยชน์

ซ ๙๒ การฆ่า
ฆ่า: ฆ่าแกง, ฆ่าฟัน(ไม่ทางการ): สังหาร (เขียน) : ปลงพระชนม์(ราชา)	ทำให้ตาย เช่น ฆ่าสัตว์, ฆ่าฟันกันเหมือนผักปลา, สังหารเศรษฐีใหญ่
ประหาร		ลงโทษฆ่า เช่น ถูกตัดสินประหารชีวิต: (เขียน, กวี) ฆ่า เช่น พระราชาหนุ่มได้ประหารแทตย์ร้าย
เข่นฆ่า: ประหัตประหาร(เขียน): พิฆาต (กวี)	ทำลายล้าง เช่น พิฆาตข้าศึก, ประหัตประหารกันเอง
สำเร็จโทษ (โบ)		ประหารชีวิต เช่น สำเร็จโทษกรมหมื่นสุนทรเทพ
เก็บ (ปาก)		ฆ่าโดยคำสั่งผู้มีอิทธิพล เช่น  ทนายความคงถูกเก็บเสียแล้ว
เด็ดชีพ, เด็ดชีวิต, ปลิดชีพ, ปลิดชีวิต	ทำให้ตาย (มักเจาะจงผู้เสียชีวิต) เช่น กระสุนนัดนั้นได้ปลิดชีวิตเด็กน้อย
เอาชีวิต			ทำให้ตายโดยเจตนา
คร่าชีวิต		ทำให้ตาย (มักไม่เจาะจงผู้เสียชีวิต) เช่น คร่าชีวิตผู้คน
ฆาตกรรม		การฆ่าผู้อื่น เช่น คดีฆาตกรรมพ่อค้าพลอย
วิสามัญฆาตกรรม	ฆาตกรรมที่เจ้าพนักงานเป็นผู้กระทำเนื่องในการปฏิบัติราชการตามหน้าที่
ไข้โป้ง (ปาก)		การยิงเพื่อทำให้บุคคลตาย เช่น ระวังไข้โป้ง
ปิตุฆาต			การฆ่าพ่อ
มาตุฆาต		การฆ่าแม่

ซ ๙๓ การทำลายให้หมดสิ้น
ทำลาย, ตัดหนามอย่าไว้หน่อ, ถอนต้นก่นราก, ถอนรากถอนโคน		ดูความหมายใน ร ๒๓
ถอนยวง (สำ) 		ทำลายให้สิ้นซาก
กวาดล้าง (สำ)		กำจัดให้หมดไป เช่น ตำรวจกวาดล้างเจ้ามือหวยเถื่อน
ล้างบาง (สำ)		กำจัดกลุ่มคนที่เกี่ยวข้องใกล้ชิดกันทั้งหมด เช่น ฆ่าล้างบาง, สั่งย้ายล้างบาง

ซ ๙๔ การทำให้ไม่เสียชีวิต
ช่วยชีวิต		ทำให้มนุษย์หรือสัตว์มีชีวิตต่อไป
ชุบชีวิต			ทำให้มนุษย์หรือสัตว์กลับมีชีวิต

ซ ๙๕ การทำให้แยกจากกัน
แยก		ทำให้ออกห่างจากกัน เช่น แยกคู่ต่อสู้ออกจากกัน
พราก		ทำให้ผู้ที่รักกันต้องจากกัน เช่น พรากลูกจากแม่, พรากผัวพรากเมีย

ซ ๙๖ การทำให้แตกแยก
ส่อเสียด		พูดให้เขาแตกร้าวกัน
ยุแหย่: ยุแยงตะแคงรั่ว, ยุแยงตะแคงแซะ (ปาก): ยุให้รำตำให้รั่ว (สำ)		ยุแต่ละฝ่ายให้แตกกัน
เสี้ยมเขาควายให้ชนกัน (สำ)		ยุยงให้ทะเลาะกัน
ปั่นหัว (สำ)				ยุให้โกรธเคืองผิดใจกัน
เผา (ปาก): ใส่ไฟ (สำ)			กล่าวเรื่องไม่จริงเพื่อยุแหย่ให้เขาโกรธกัน เช่น เขาถูก
เพื่อนเผาจนต้องทะเลาะกับแฟน

ซ ๙๗ การทำให้ไม่แตกแยก
ไกล่เกลี่ย	พูดจาให้ปรองดองกัน เช่น แม่ไกล่เกลี่ยว่าน้องล่วงเกินพี่เพราะเข้าใจผิด
ห้ามทัพ (สำ)		ยับยั้งการวิวาท เช่น พี่น้องแทบจะฆ่ากันตาย แม่ต้องไปห้ามทัพ

ซ ๙๘ ผู้ยุแหย่
บ่างช่างยุ (สำ)		ผู้ชอบยุให้คนอื่นทะเลาะวิวาทกัน

ซ ๙๙ พลังในการทำให้เป็นดังต้องการ
อานุภาพ, อำนาจ		พลังที่จะทำให้บุคคลหรือสิ่งต่างๆต้องยอมตาม เช่น อานุภาพความรักเขามีอำนาจมาก, อำนาจเงิน
เดชานุภาพ, ฤทธานุภาพ		อำนาจอันยิ่งใหญ่(ใช้แก่กษัตริย์) เช่น หมิ่นพระบรมเดชานุภาพ,
พระราชาทรงฤทธานุภาพยิ่งใหญ่
บุญญานุภาพ		อำนาจแห่งบุญ
อาชาสิทธิ์, อาญาสิทธิ์		อำนาจเด็ดขาดคือสิทธิที่แม่ทัพได้รับพระราชทานจากพระเจ้าแผ่นดินเวลาไปสงครามเป็นต้น
อิทธิพล		อำนาจที่มีอยู่เหนือบุคคลหรือสิ่งต่างๆ ทำให้ต้องคล้อยตามหรือทำตาม เช่น อิทธิพลดวงดาว
เงื้อมมือ (สำ)		อำนาจของผู้มีอิทธิพล เช่น น้องสาวคุณไม่พ้นเงื้อมมือเขาแน่
อำนาจบาตรใหญ่	อำนาจที่ใช้ในทางข่มขี่ เช่น ผู้มีอิทธิพลใช้อำนาจบาตรใหญ่ไล่ที่ชาวบ้าน

ซ ๑๐๐- ซ ๑๔๑ การสนองตอบผู้อื่น
ซ ๑๐๐ การสนองตอบการกระทำของผู้อื่น
ต่อต้าน; แอนตี้ (ปาก)		แสดงความเป็นปฏิปักษ์และต่อสู้ไม่ให้อีกฝ่ายหนึ่งกระทำได้สำเร็จ เช่น ต่อต้านคนต่างประเทศ
สนับสนุน		ดูความหมายใน ช ๙๘

ซ ๑๑๐  ซ ๑๑๒ การสนองตอบเมื่อผู้อื่นละเมิด
ซ ๑๑๐ การถือโทษและให้อภัย
ถือสา, ถือสาหาความ	คิดว่าละเมิด เช่น ตาสุขถูกเด็กๆ ล้อเลียนแต่แกไม่ถือสา
ถือโทษ			คิดว่าเป็นความผิด เช่น พี่ล่วงเกินเพราะเข้าใจผิด น้องอย่าถือโทษเลย
เอาเรื่อง			ไม่ยอมให้เหตุการณ์ผ่านไปเปล่า เช่น เจ้าทุกข์ไม่เอาเรื่อง
เอาผิด			ถือว่าทำผิด เช่น ไม่อาจเอาผิดฝ่ายตรงข้าม
อภัย, ยกโทษ, ให้อภัย	ไม่ถือโทษ เช่น ให้อภัยผู้คิดร้าย
อโหสิ			ไม่เอาโทษแก่กัน เช่น อโหสิคู่อาฆาต



ซ ๑๑๑ การทำตอบ
ตอบโต้		ทำเหมือนหรือให้มีผลเหมือนการกระทำที่อีกฝ่ายหนึ่งทำต่อตน เช่น ถึงจะโกรธก็
ไม่เคยจะตอบโต้
แก้ลำ (สำ)	ทำตอบโต้อีกฝ่ายหนึ่งมิให้เสียชั้นเชิงของตน เช่น เขาจับเธอมัดเป็นการแก้ลำที่เธอ
แกล้งเขาก่อน
แก้เผ็ด (สำ)	ทำตอบผู้ที่เคยทำให้ตนเดือดร้อน เช่น มันโกงเงินเราไปต้องยึดหุ้นมันเป็นการแก้เผ็ดบ้าง
แก้แค้น		ทำตอบให้หายแค้น เช่น เราเคยยิงพวกมัน มันเลยยกพวกมาแก้แค้น : ทำให้ฝ่ายที่
เคยชนะต้องพ่ายแพ้ เช่น คุณชนะผมเมื่อวาน วันนี้ผมจะแก้แค้นบ้าง
ล้างแค้น		ทำตอบให้สาสมกับความแค้น เช่น ฆ่าล้างแค้น
คิดบัญชี (สำ)		ทำตอบให้หายแค้น เช่น วันนี้ฉันจะคิดบัญชีกับแกที่ต่อยฉันเมื่อวันก่อน

ซ ๑๑๒ วิธีทำตอบ
ซ้อนกล 	ใช้เล่ห์เหลี่ยมแก้ลำฝ่ายตรงข้าม
ศอกกลับ	ดูความหมายใน ย ๒๕๒
หนามยอกเอาหนามบ่ง (สำ)	ตอบโต้หรือแก้ด้วยวิธีการทำนองเดียวกัน

ซ ๑๒๐  ซ ๑๒๔ การสนองตอบเมื่อผู้อื่นให้กระทำ
ซ ๑๒๐ การยอมตาม
สนอง		ทำให้เป็นไปตามที่ผู้อื่นให้กระทำ เช่น สนองนโยบาย : ทำให้มีผลย้อนไปยังผู้กระทำไว้ก่อน เช่น กรรมสนอง, สนองคุณ
หยวน (ปาก)		ยอมตามข้อเสนอของอีกฝ่ายหนึ่ง
ตกลงปลงใจ		ตกลงใจรับข้อเสนอ เช่น เธอยังไม่ตกลงปลงใจรับรัก
เอออวย, เออออ, เออออห่อหมก (ปาก)		เห็นดีด้วย
เชื่อ, เชื่อฟัง		ทำตามคำสั่งหรือคำสอน เช่น เชื่อฟังพ่อแม่
ตกลง, ยอม, ยินยอม		ดูความหมายใน ช ๑๐๔, ซ ๕๔

ซ ๑๒๑ การไม่ทำตามที่ต้องการให้ทำ
ขัด		ไม่ทำตามโดยเจตนาหรือไม่เจตนา เช่น วิทย์ขัดแม่ไม่ได้, เขาไม่ได้ตั้งใจจะขัดคำสั่งผู้บังคับบัญชา
ขัดข้อง		ไม่อาจทำตาม เช่น ขัดข้องโปรดตอบ
ขัดใจ		ไม่ทำตามที่อีกฝ่ายหนึ่งต้องการ เช่น  แม่ไม่เคยขัดใจฉัน
ขัดขืน		ไม่ทำตามและพยายามไม่ให้เป็นไปตามที่อีกฝ่ายหนึ่งต้องการ เช่น เขาขัดขืนการจับกุมของเจ้าหน้าที่ตำรวจ
แข็งขืน		ไม่ยอมอ่อนตาม เช่น หนูน้อยแข็งขืนไม่ยอมลุก

ซ ๑๒๒ การไม่ทำตามโดยง่าย
พิโยกพิเกน, ยักท่า, โยก, โยกโย้ (ปาก)	ไม่ตกลงง่ายๆ เช่น อย่ามัวพูดพิโยกพิเยกอยู่เลย, เขาแกล้งโยกโย้ไม่ยอมคืนเงิน
กระบิดกระบวน		มีชั้นเชิงไม่ยอมทำโดยดี เช่น ลูกสาวทำกระบิดกระบวนไม่ยอมไปกับพ่อ
เล่นตัว (สำ)		ไม่ยอมตามโดยง่ายเพราะถือว่าตนมีดี เช่น เธอเล่นตัว ไม่ยอมคืนดีกับสามี
เล่นแง่ (สำ)		ไม่ยอมตามเพราะถือว่ามีแง่ที่จะเอาชนะอีกฝ่ายหนึ่งได้ เช่น เขาเล่นแง่ว่าเราไม่มีใบเสร็จ
เอาชั้นเองเชิง, เอาชิง	 	ไม่ยอมตามโดยง่ายเพราะเกรงจะเสียเชิง

ซ ๑๒๓ การไม่ทำตามดังแต่ก่อน
แข็งข้อ (สำ)		ไม่ยอมตามหลังจากที่เคยยอมมาก่อน เช่น คนงานแข็งข้อ ไม่ยอมรับค่าแรง
กระด้างกระเดื่อง		ไม่ยอมอ่อนน้อมดังแต่ก่อน เช่น พอเปลี่ยนหัวหน้าคนงานก็ชักจะกระด้างกระเดื่อง
หือ (ปาก)		ไม่ยอมอ่อนน้อมกลัวเกรงดังแต่ก่อน เช่น อย่ามาหือ, หือไม่ขึ้น

ซ ๑๒๔ การไม่ทำตามคำสั่ง คำสอนหรือคำห้าม
ดื้อ		ไม่ยอมเชื่อฟังหรือทำตาม เช่น น้องดื้อ ไม่ยอมไปโรงเรียน
รั้น		ดื้อจะทำตามใจตนไม่ยอมฟังเหตุผล เช่น มันรั้นจะเอาชนะ
ดื้อรั้น		ดื้อและรั้น เช่น เขาดื้อรั้นไม่เชื่อฟังพ่อแม่
ดื้อดัน		ดื้ออย่างขัดขืนจะเอาชนะ เช่น เขาดื้อดันไปตามความเห็นของตน
ดื้อด้าน		ดื้อทำโดยไม่ละอายหรือไม่กลัวถูกลงโทษ เช่น เด็กคนนี้ดื้อด้าน สอนเท่าไรก็ไม่ฟัง
ดื้อดึง, ดึงดื้อ	ดื้อไม่ยอมฟังเหตุผล เช่น ลูกสาวดื้อดึง ไม่ยอมแต่งงาน
ดื้อแพ่ง		ขัดขืนไม่ยอมปฏิบัติตามหรือไม่ยอมให้ความร่วมมือ แม้ว่าอีกฝ่ายหนึ่งจะมีอำนาจเหนือกว่าหรือตนเป็นฝ่ายผิด เช่น ชาวบ้านดื้อแพ่ง ไม่ยอมรื้อถอนบ้าน
ดึงดัน		ทำตามใจตน ไม่ฟังคำห้ามปราม เช่น แม่ห้ามแล้ว แต่ลูกก็ดึงดันไปจนได้
ไม่ฟังเสียง	ไม่ฟังคำห้ามปราม เช่น เพื่อนๆ ห้ามแต่เขาก็ไม่ฟังเสียง
ดันทุรัง		ทำทั้งๆ ที่รู้ว่าไม่ควรทำ หรือทำไม่ได้

ซ ๑๒๕ นิสัยที่มักจะยอมหรือไม่ยอมตาม
หัวแข็ง (สำ)	มีนิสัยไม่ยอมอ่อนตาม เช่น ลูกน้องหัวแข็ง ไม่ยอมลงให้เจ้านาย
หัวอ่อน (สำ)	มีนิสัยยอมตามโดยง่าย เช่น เด็กหัวอ่อนอย่างนี้อาจถูกคนเลวชักจูงไปในทางไม่ดีได้
ว่าง่าย, ว่านอนสอนง่าย		อยู่ในโอวาท เช่น ลูกคนนี้ว่ายากห้ามก็ไม่ฟัง
หัวดื้อ		ดื้ออยู่เป็นนิจ เช่น มันหัวดื้อคงไม่ทำตามง่ายๆ
ยอมหักไม่ยอมงอ (สำ)		ไม่ยอมโอนอ่อน

ซ ๑๓๐  ซ ๑๓๑ การสนองตอบเมื่อผู้อื่นทำดีด้วย
ซ ๑๓๐ การรู้คุณและไม่รู้คุณ
กตัญญู, กตัญญูรู้คุณ		รู้คุณที่ท่านทำแก่ตน เช่น กตัญญูต่อผู้มีพระคุณ
อกตัญญู				ไม่รู้คุณที่ท่านทำแก่ตน เช่น ลูกอกตัญญูไม่เลี้ยงดูพ่อแม่
เนรคุณ				ไม่สำนึกบุญคุณ เช่น เขาอุตส่าห์ให้ที่พัก แต่เจ้าหัวขโมยก็เนรคุณขโมยพระของเขาไป
ขุนไม่ขึ้น, เลี้ยงไม่เชื่อง (สำ)	ไม่สำนึกบุญคุณผู้เลี้ยงดูตน เช่น เด็กคนนี้เลี้ยงไม่เชื่อง พอดุว่า
เข้าหน่อยมันทำท่าจะเตะเรา
กินบนเรือน ขี้บนหลังคา(สำ)	ทำให้ผู้มีคุณเดือดร้อน เช่น มันพาลูกสาวเจ้านายหนี กินบนเรือนขี้บนหลังคาแท้ๆ

ซ ๑๓๑ การแทนคุณ
ตอบ, ตอบแทน		ทำทดแทนแก่ผู้ทำก่อน เช่น เลี้ยงตอบ, ให้เงินตอบแทน
ตอบแทนคุณ, แทนคุณ, ทดแทนคุณ	กระทำตอบให้สมกับที่มีคุณ เช่น คุณพ่อสิ้นชีวิตเสียก่อนที่ลูกจะได้แทนคุณ
สมนาคุณ	ตอบแทนบุญคุณด้วยทรัพย์สิ่งของเป็นต้น เช่น ถ้าคุณช่วยสำเร็จผมจะสมนาคุณอย่างงาม
ฉลองคุณ, สนองคุณ		ตอบแทนคุณ(อาจใช้ในความหมายดีหรือไม่ดีก็ได้) เช่น เขาสนองคุณผู้อุปการะ, มันสนองคุณเจ้าของบ้านขโมยข้าวของไปเกลี้ยงบ้าน
กตเวที		สนองคุณท่าน
กตเวทิตา	ความเป็นผู้สนองคุณท่าน เช่น ลูกศิษย์ตั้งกองทุนให้อาจารย์เป็นการแสดงกตเวทิตา

ซ ๑๔๐  ซ ๑๔๑ การสนองตอบการลวง
ซ ๑๔๐ การรู้ทัน
รู้ทัน		รู้ได้ทันความคิดหรือเหตุการณ์ เช่น ภรรยารู้ทันสามีหาเหตุออกจากบ้าน,รู้ทันเหตุการณ์
รู้เท่า			หยั่งความคิดหรือเล่ห์เหลี่ยมคนอื่นได้ เช่น พี่หลอกน้องแต่น้องก็รู้เท่า; รู้จริงตามธรรมดา เช่น รู้เท่าสังขาร
รู้เท่าทัน			รู้เท่าและรู้ทัน เช่น รู้เท่าทันความคิดของเพื่อน, รู้ไม่เท่าทันอุบาย
รู้เท่า			รู้ชั้นเชิง เช่น เขารู้ท่าว่าเพื่อนจะขอยืมเงิน
รู้ที			รู้จากท่วงทีกิริยา เช่น พอเจ้าของบ้านเหลือบไปที่ประตูแขกก็รู้ทีรีบบอกว่าจะต้องกลับก่อน
รู้แกว (ปาก)		รู้ทันเหตุการณ์จึงปฏิบัติได้ถูกต้อง เช่น เขารู้แกวใส่กุญแจบ้านแน่นหนา
รู้ไต๋ (ปาก)		รู้จุดหมายที่แท้จริง เช่น รู้ไต๋ว่าจะขอยืมเงิน
ไหวทัน			รู้ทันกลอุบายหรือความหมายที่แอบแฝงอยู่ เช่น ภรรยาไหวทัน รีบลุกจากโต๊ะ
พออ้าปากก็เห็นลิ้นไก่, พอแย้มปากก็เห็นไรฟัน (สำ)	รู้ทันกัน
ไก่เห็นตีนงู งูเห็นนมไก่ (สำ)	  	ต่างฝ่ายต่างรู้ความลับของกันและกัน

ซ ๑๔๑ การหลงเชื่อ
เสียรู้		ถูกหลอก เช่น ฉันเสียรู้เขาแล้ว
ตกหลุม (สำ)	ถูกหลอก เช่น เขาอ้างว่าแม่ป่วย ฉันเลยตกหลุม ให้เขายืมเงินไปห้าพัน
หลวมตัว	เผลอไปทำให้เสียเปรียบหรือเสียประโยชน์ เช่น ฉันไม่น่าหลวมตัวไปเที่ยวกับเขา
เลย จะปลีกตัวกลับก่อนก็ไม่ได้
ติดกับ (สำ)	หลงเชื่อตามอุบายทำให้หนีรอดไปไม่ได้ เช่น  ในที่สุดผู้ร้ายก็ติดกับตำรวจ
หลงกล		หลงเชื่อตามอุบาย เช่น นิดหลงกลก้มลงดูผู้ร้าย เลยถูกแย่งปืนไปได้

ซ ๑๕๐  ซ ๑๕๔ การกระทำร่วมกับผู้อื่น
ซ ๑๕๐ กิริยาของคน 2 คน
ต่อตัว		อาการที่คนหนึ่งปีนขึ้นไปยืนเหยียบบนบ่า บนหลัง หรือบนศีรษะของอีกคนหนึ่งเพื่อให้สูงยิ่งขึ้น เช่น เด็ก ๒ คนต่อตัวกันหยิบขนมบนหลังตู้
ควงแขน	เอาแขนคล้องกัน
เกี่ยวก้อย	เอานิ้วเกี่ยวกัน เช่น หนุ่มสาวเดินเกี่ยวก้อยกัน
กุมมือ		ทำให้มือตนเองหรือผู้อื่นอยู่ในอุ้งมือของตน เช่น พนักงานยืนกุมมือคอยรับใช้, หนุ่มสาวนั่งกุมมือกัน
คลอเคลีย, เคลียคลอ	อยู่ใกล้ชิดกันในอิริยาบถต่างๆ ด้วยความรักใคร่ เช่น หนุ่มสาวเดินคลอเคลียกัน
กระจู๋กระจี๋, คุยกะจุ๋งกะจิ๋ง, คุยกะหนุงกะหนิง, จู๋จี๋, ดูดี๋	ดูความหมายใน ญ ๒๓๐
จับเข่าคุยกัน (สำ)	พูดกันอย่างใกล้ชิด
พลอดรัก		พูดและแสดงความรักแก่กัน
พร่ำพลอด		พูดออดอ้อนกันด้วยความรัก
อิงแอบ			พิงอยู่แนบชิด
เข้าพระเข้านาง (สำ)	แสดงความรักแก่กัน
หนังสด			บทรักของหนุ่มสาว

ซ ๑๕๑ กิริยาของคนหลายคน
เข้าแถว			เรียงเป็นแถว เช่น นักเรียนเข้าแถวเคารพธงชาติ
ยืนแถว			ยืนเรียงเป็นแถว เช่น พนักงานรับใช้ยืนแถวอยู่เองหลัง
เข้าคิว			เข้าแถวตามลำดับมาก่อนมาหลัง เช่น นักเรียนเข้าคิวซื้ออาหาร
แตกแถว		ออกจากแถว เช่น ครูดุนักเรียนที่แตกแถว
ออ			คั่งกันอยู่ เช่น เด็กๆ อออยู่หน้าประตู
เบียดเสียด		อยู่ชิดกันในที่จำกัด เช่น เบียดเสียดกันเข้าชมนิทรรศการ
มุง			ล้อมดูอยู่จำนวนมาก เช่น ฝูงชนมุงดูศพ
ล้อมวง			อยู่เป็นวงโดยรอบสิ่งหนึ่ง เช่น คนงานนั่งล้อมวงกินข้าว
ตีวง			เข้าไปเป็นวงโดยรอบสิ่งหนึ่ง
ห้อมล้อม		อยู่โดยรอบ เช่น เขามีผู้คนห้อมล้อมมากมาย : มาอยู่โดยรอบ เช่น ฝูงชนห้อมล้อมเขามากขึ้นทุกที
แวดล้อม		อยู่โดยรอบ เช่น มีบริวารแวดล้อม
รุมล้อม 			มาอยู่โดยรอบอย่างใกล้ชิด เช่น เด็กๆ เข้ามารุมล้อมนักเล่านิทาน
กลุ้มรุม: มะรุมมะตุ้ม (ปาก)	แย่งกันเข้ามารุมล้อม เช่น แม่ค้ามามะรุมมะตุ้มขายของ
ล้อมหน้าล้อมหลัง	เข้ามาทั้งข้างหน้าข้างหลัง เช่น ลูกๆเข้ามาล้อมหน้าล้อมหลังขอสตางค์
แห่ห้อม			แวดล้อมไป เช่น เขาชอบให้มีผู้คนแห่ห้อมคอยเอาใจ
ระดมสมอง		ช่วยกันคิดแก้ปัญหาเป็นต้น
ลงแขก (สำ)		ช่วยกันทำงานให้เสร็จโดยเร็ว
แห่แหน, ดา		ดูความหมายใน ฉ ๘๑

ซ ๑๕๒ ลักษณะที่ทำร่วมกัน
ร่วม			มีส่วนในสิ่งเดียวกันหรือการกระทำเดียวกัน เช่น เราใช้รถร่วมกัน,  เขาร่วมกันบริจาคเงินสร้างวัด
พร้อมเพรียง		กระทำร่วมกันเวลาเดียวกัน เช่น ลูกๆมาชุมนุมกันพร้อมเพรียง
ประสมประเส(ไม่ทางการ) : ผสมโรง (สำ)		ถือโอกาสร่วมด้วย เช่น พูดจาประสมประเส,
ผสมโรงกินกับเขาด้วย

ซ ๑๕๓ ลักษณะที่ทำต่างเวลากัน
ทีละคน		ทำครั้งละ ๑ คน เช่น นักเรียนเข้าห้องสอบทีละคน
ทยอย		ทำทีละน้อย เช่น ทยอยเข้าห้อง
ผลัด 		เปลี่ยนกันกระทำ เช่น ผลัดเวร, ผลัดกันไปเยี่ยม
เวียนเทียน (สำ)		ผลัดเปลี่ยนวนเวียนกัน เช่น ส่งพรรคพวกไปเวียนเทียนลงบัตรเลือกตั้ง
พายเรือคนละที (สำ)	ทำงานไม่ประสานกัน
เปลี่ยนหน้า		เปลี่ยนบุคคลที่มาหา เช่น นายหน้าเปลี่ยนหน้ากันมาชวนให้ขายที่
ตัดหน้า (สำ)		ชิงทำเสียก่อน เช่น รีบวางตลาดสินตัดหน้าคู่แข่ง

ซ ๑๕๔ ลักษณะที่ทำอย่างสับสนวุ่นวาย
สับสน		สับกันยุ่ง เช่น คนวิ่งกันสับสน, วางของไว้สับสน
ไขว่		อาการที่เคลื่อนไหวไปมาอย่างสับสน เช่น ผู้คนเดินไขว่กันไปหมด
ขวักไขว่		อาการที่หลายคนหรือหลายสิ่งเคลื่อนที่ไปมาอย่างสับสน เช่น คนวิ่งขวักไขว่, รถแล่นขวักไขว่
วุ่น, วุ่นวาย	ดูความหมายใน จ ๒๐๐
ระส่ำระสาย	วุ่นวาย ไม่รู้จะทำอย่างไร เช่น โจมตีข้าศึกแตกระส่ำระสาย
ชุลมุน		ปนเปกันไปอยู่ในกลุ่มเพราะรีบร้อน เช่น คนขนของกันชุลมุน
โกลาหล	คนจำนวนมากกระทำการวุ่นวาย เช่น ทุกคนตระเตรียมข้าวของอยู่โกลาหล
ป่วน, ปั่นป่วน		เคลื่อนไหวรุนแรงและผิดปรกติ เช่น เขามาบอกว่าพวกเราจะถูกไล่ที่ ก็เลยปั่นป่วนกันไปหมด
พล่าน		ปั่นป่วนวุ่นวาย พยายามจะหาทางออก เช่น ไฟไหม้แล้วหาทางออกไม่ได้คนก็วิ่งกันพล่าน, น้ำในกาเดือดพล่าน
อลหม่าน	วุ่นวายเพราะมีเหตุอันทำให้ตกใจ เช่น นักเลงไพ่หนีตำรวจกันอลหม่าน
อุตลุด		คนหลายคนกระทำอยู่ด้วยกันอย่างรวดเร็วจนไม่รู้ว่าใครทำอะไรบ้าง เช่น ต่อยกันอุตลุด, ช่วยกันอุตลุด
จ้าละหวั่น	คนหลายคนตกใจเคลื่อนที่ไปมาอย่างรวดเร็ว เช่น  ลูกหายพ่อแม่หากันจ้าละหวั่น
ชาวบ้านหนีไฟกันจ้าละหวั่น
พัลวัน		ยุ่งไปหมด เช่น หยิกตีกันพัลวัน, ปฏิเสธพัลวัน, ด้ายยุ่งพัลวัน

