ง ๑  ง ๑๔๒ กิริยาอาการและท่าทาง
ง ๑  ง ๑๐๕ กิริยา
ง ๑ กิริยาอาการ
กิริยา		การแสดงออกด้วยกาย เช่น การยักคิ้วเป็นกิริยาที่ไม่ดี; การแสดงออกอย่างมีมารยาท เช่น มีกิริยา, เสียกิริยา
อาการ		ลักษณะที่แสดงออก เช่น อาการไข้
อิริยาบถ		อาการที่ร่างกายอยู่ในท่าใดท่าหนึ่ง คือ ยืน เดิน นั่ง นอน
จริต		กิริยาอาการ เช่น เสียจริต, วิกลจริต, จริตกิริยาพริ้งพราว; กิริยาที่ปรุงแต่งให้น่าดู เช่น มีจริต
จริตจะก้าน (ไม่ทางการ)		กิริยาที่ปรุงแต่งให้น่าดู เช่น มีจริตจะก้านเหมือนสาวๆ
วาสนา		กิริยาที่เคยทำมานาน เช่น พระภิกษุสูงอายุยกไหล่ (ตามวาสนาที่ตัดไม่ขาด)
ปฏิกิริยา		กิริยาตอบโต้  เช่น ผู้ชมมีปฏิกิริยาไม่พอใจ
มรรยาท, มารยาท	กิริยาวาจา เช่น มรรยาทนุ่มนวล; กิริยาวาจาที่ดี เช่น เชิญแขกให้นั่งตามมารยาท

ง ๒ กิริยาที่ใช้หัว
ผงกศีรษะ, ผงกหัว	เผยอหรือยกหัวขึ้นเล็กน้อย เช่น ผงกศีรษะขึ้นดูผู้ที่เรียก
โงหัว		ยกหัวขึ้นจากท่านอน เช่น ป่วยหนักจนโงหัวไม่ขึ้น
ก้มศีรษะ, ก้มหัว		คว่ำหัวลง เช่น ก้มศีรษะลงคารวะอย่างนอบน้อม
ค้อมศีรษะ, ค้อมหัว	ก้มหัวลงน้อยๆ เช่น ค้อมหัวให้เขาขณะเดินผ่าน
สั่นศีรษะ, สั่นหัว		ทำให้หัวไหวถี่ๆ เช่น สั่นหัวปฏิเสธวุ่นวาย
ส่ายศีรษะ, ส่ายหัว	ทำให้หัวไหวไปมา เช่น ส่ายหัวดิก
โคลงศีรษะ, โคลงหัว	ทำให้หัวเอียงไปมา เช่น โคลงหัวอย่างระอา
โหม่ง		ดูความหมายใน ย ๒๓

ง ๓ กิริยาที่ช้หน้า
ก้มหน้า		คว่ำหน้าลง เช่น ก้มหน้างุดเวลาเดินผ่านครู
แหงน, แหงนหน้า	หน้าเปลี่ยนจากลักษณะตั้งตรงเป็นหงายขึ้น เช่น นั่งแหงนเถ่อ, แหงนหน้าดูนาฬิกา
เงย, เงยหน้า	หน้าเปลี่ยนจากลักษณะก้มเป็นตั้งตรงหรือจากก้มและจากตั้งตรงเป็นหงายขึ้น เช่น ก้มหน้าไม่กล้าเงย, เงยหน้าดูท้องฟ้า
เกลือกหน้า	แนบหน้าลงและเคลื่อนไปมา เช่น เกลือกหน้ากับเส้นผมอ่อนสลวย
กลอกหน้า	หน้าเคลื่อนกลับไปกลับมา เช่น พูดไม่ออกได้แต่กลอกหน้า
ลอยหน้า; ลอยหน้าลอยตา (ไม่ทางการ)	กลอกหน้ากลับไปกลับมา [มักแสดงว่าไม่ยำเกรง] เช่น ลอยหน้าพูด
พยักหน้า	ก้มหน้าลงโดยเร็วแล้วเงยขึ้น [มักแสดงอาการรับรู้หรืออนุญาต] เช่น พยักหน้าหงึกๆ 
พยักเพยิด	พยักหน้าแสดงว่าเห็นด้วยหรือบอกใบ้ เช่น คนฟังพยักเพยิดเห็นจริง, พยักเพยิดให้ลุกออกไป
ชะโงก		ยื่นหน้าออกไป
เยี่ยมหน้า	โผล่หน้าออกมา เช่น เยี่ยมหน้าออกมาดู
หัน, หันหน้า	ทำให้หน้าอยู่ตรงทิศทางหนึ่ง เช่น พอได้ยินเสียงก็หันขวับ, นั่งหันหน้าไปทางประตู
เหลียว, เหลียวหน้า	ทำให้หน้าหันสู่ทิศทางใหม่ เช่น เหลียวหน้าไปดูไม่รู้ว่าเสียงมาจากไหน
เหลียวหน้าเหลียวหลัง	เหลียวไปมามักเป็นเพราะระแวงภัย เช่น เดินเหลียวหน้าเหลียวหลัง เกรงจะมีคนเห็น
ผินหน้า		ทำให้หน้าเคลื่อนน้อยๆ ไปทางหนึ่ง เช่น ผินหน้าไปทางประตู
ให้หน้า		ใช้หน้าแสดงอาณัติสัญญาณ เช่น คุณแม่ให้หน้าให้ลุกออกมา

ง ๔ กริยาที่ใช้หน้าแสดงความรู้สึก
ทำหน้า		แสดงความรู้สึกทางใบหน้า เช่น ทำหน้าเจื่อนๆ, ทำหน้าปุเลี่ยนๆ ทำหน้าเหยเก, ทำหน้างง, ทำหน้ากะเรี่ยกะราด, ทำหน้าเลิ่กลั่ก; แสร้งแสดงสีหน้า เช่น ทำหน้าเซ่อ, ทำหน้าตาย
ทำหน้าทำตา (ไม่ทางการ)	ทำให้หน้าดูผิดปรกติ เช่น ทำหน้าทำตาล้อหลอก
ตีสีหน้า, ตีหน้า		แสร้งแสดงสีหน้า เช่น ตีสีหน้าเก่ง, ตีหน้าเซ่อ
วางหน้า		แสดงความรู้สึกทางสีหน้า [มักใช้ในความปฏิเสธ] เช่น วางหน้าไม่ถูก
ปั้นสีหน้า, ปั้นหน้า	แสร้งแสดงสีหน้าเพื่อลวงให้เชื่อ
เก๊กหน้า (ปาก)		ตีหน้าขรึมหรือทำหน้าตายเป็นต้น
ตีหน้ายักษ์, ใส่หน้ายักษ์ (สำ)	ทำหน้าถมึงทึงดุดัน เช่น เขาโกรธกับเมียแต่มาใส่หน้ายักษ์กับเรา
ใส่หน้ากาก (สำ)		แสร้งทำหน้าว่าดีด้วย เช่น คนทุกวันนี้ชอบใส่หน้ากากเข้าหากัน
ชักสีหน้า	ทำสีหน้าไม่พอใจ
เมิน, เมินหน้า		หันหน้าไปทางอื่นเพราะไม่อยากดูสิ่งที่ไม่พอใจ เป็นต้น
เบือนหน้า	หันหน้าไปทางอื่นเพราะไม่อยากดูภาพสลดใจ เป็นต้น
นิ่วหน้า		ทำหน้าย่น ขมวดคิ้ว แสดงความโกรธหรือเจ็บปวดเป็นต้น เช่น นิ่วหน้าด้วยความเจ็บ
สะบัดหน้า	สั่นหน้าโดยแรงมักเป็นเพราะไม่พอใจ เช่น สะบัดหน้าพรืด
ส่ายหน้า	ไหวหน้าไปมามักเป็นเพราะไม่เห็นด้วยหรือระอา เช่น แม่ส่ายหน้าไม่เห็นด้วย
เชิดหน้า		ยกหน้าขึ้นให้เห็นเด่นแสดงความหยิ่งทะนงหรือไม่พอใจ เช่น เชิดหน้าพูดว่าไม่ของ้อใคร

ง ๕ กิริยาที่ใช้ตา
หรี่ตา		ทำให้ตาแคบเข้า เช่น เขาหรี่ตามองอย่างประเมินราคา
หยีตา		หรี่ตาลงมาก เช่น แสงแดดจัดจ้าจนต้องหยีตา
หลิ่วตา		หรี่ตาลงข้างหนึ่งเพื่อเล็งดูด้วยตาอีกข้างหนึ่งเช่น หลิ่วตาลงอย่างล้อเลียน
ลืมตา		เปิดเปลือกตา เช่น ลืมตาโพลง
ปรือตา		ฝืนตาไว้ไม่ให้หรี่ลง เช่น ปรือตาดูผู้มาเยี่ยม
เผยอเปลือกตา	ทำให้เปลือกตายกขึ้นน้อยๆ
เบิกตา		ทำให้ตากว้างออก เช่น เบิกตาโตด้วยความประหลาดใจ
หลับตา		ปิดเปลือกตา เช่น หลับตาพริ้ม
กะพริบตา	หลับตาลืมตาสลับกัน เช่น กะพริบตาปริบๆ
ขยิบตา		หลับตาแล้วลืมโดยเร็วเป็นอาณัติสัญญาณ เช่น ขยิบตาเป็นนัย
หลุบตา		เคลื่อนตาดำลง
เหลือกตา	เคลื่อนตาดำขึ้น
กลอกตา	เคลื่อนตาดำไปมา
ช้อนตา		เคลื่อนตาดำขึ้นช้าๆ
ชายตา		เคลื่อนตาดำไปทางหางตา
ปรายตา		เหลือบมองด้วยหางตา
ขึงตา, ถลึงตา	มองอย่างแน่วแน่ [มักใช้ปราม]
ค้อน		เหลือบตาอย่างไม่พอใจ เช่น ค้อนขวับ, ค้อนควัก, ค้อนจนตากลับ, ค้อนตาคว่ำ, ค้อนปะหลับปะเหลือก
ทำตา		ทำให้ตาแสดงความรู้สึก เช่น ทำตาขุ่นตาเขียว, ทำตาแดงๆ, ทำตาปรอย, ทำตาปริบๆ, ทำตาเล็กตาน้อย, ทำตาเยิ้ม
เล่นตา; เล่นหูเล่นตา (ไม่ทางการ)		ยั่วยวนโดยใช้สายตา [มักใช้แก่หญิง]
กวาดตาดู, กวาดตามอง, จ้อง, จับตาดู, จับตามอง, จับสายตา, ชม้อยตา, ชม้อยชม้าย, ชม้ายดูล ชายตาดู, ชายตามอง, ชำเลือง, ชำเลืองดู, ชำเลืองมอง, ดู, ดูผาด ๆ, ดูเผิน ๆ, ดูไม่วางตา, ด้อมมอง, ถอนสายตา, ทอดตาดู, ทอดทัศนา, ทอดพระเนตร, ทอดสายตาไป, เบนสายตาไป, ประสานสายตา, พินิจ, พิศ, พิศดู, เพ่ง, เพ่งดู, เพ่งมอง, มอง, มองกราด, มองตาเขม็ง, มองตาเป็นมัน, มองตาไม่กระพริบ, มองไม่วางตา, มองหา, เมียงมอง, เมิล, ยล, เยี่ยมๆ มองๆ, ลอบดู, ละสายตา, เล็งดู, แล, แลดู, แลมอง,  สอดส่ายสายตา, สายตาจับอยู่ที่, หลบตา, เหม่อมอง, เหลือบแล, แอบดู, แอบมอง, อ่าน	ดูความหมายใน ย ๒, ญ ๓๕๒

ง ๖ กิริยาที่ใช้จมูก
ทำจมูกย่น, ย่นจมูก	ทำให้จมูกย่นเข้า
ทำจมูกฟุดฟิด	 	สูดจมูกโดยแรงมีเสียงฟุดฟิด
สั่งน้ำมูก	ทำให้ลมดันน้ำมูกออกจากจมูกโดยแรง
ดม, ดมดอม, ดอมดม, สูดกลิ่น		ดูความหมายใน ย ๒๐

ง ๗ กิริยาที่ใช้ปาก
ทำปากทำคอ		ทำให้ปากเคลื่อนไหวมากเกินปรกติขณะพูด
ทำปากขมุบขมิบ		ทำให้ริมฝีปากเผยอขึ้นลง แต่ไม่มีเสียง
ทำปากยื่น	ทำให้ปากยื่นออก
ทำปากจู๋		ห่อปากยื่นออกมา
อ้าปาก		เปิดปากกว้าง เช่น ตกตะลึงอ้าปากค้าง, อ้าปากพะงาบๆ
หุบปาก		เลิกอ้าปาก
เม้มปาก		ม้วนริมฝีปากเข้า [มักแสดงความรู้สึกไม่พอใจ] เช่น เม้มปากเป็นเส้นตรง
ห่อปาก		ทำให้ปากห่อเข้าหากัน
จีบปาก, จีบปากจีบคอ		ย่นปากเข้าหากัน
บุ้ยปาก		ทำปากยื่นไปทางบุคคลหรือสิ่งที่ต้องการจะพูดถึง
บุ้ยใบ้		ทำปากยื่นประกอบกิริยาบอกใบ้ให้รู้ เช่น น้องบุ้ยใบ้ว่าแม่มาแล้ว
ทำปากเบะ, เบะปาก	ปิดปากไปข้างๆ ทำนองเหยียดหยามหรือไม่เห็นด้วย
เหยียดริมฝีปาก		ทำให้ริมฝีปากเหยียดออก
สูดปาก		ห่อปากดูดลมเข้าในปากทำให้เกิดเสียงดัง เช่น สูดปากซี้ดด้วยความแสบ
เป่าปาก		พ่นลมออกจากปาก ทำให้เกิดเสียงดัง
กระเดาะปาก	กระดกลิ้นดันเพดาน แล้วสลัดลง ทำให้เกิดเสียงดัง
ผิวปาก		ห่อริมฝีปากให้แคบ แล้วเป่าลมออกให้เกิดเสียงตามต้องการ
จุปาก, จุ๊ปาก	ทำปากดังจุๆ

ง ๘ กิริยาที่ใช้ลิ้น	
เลีย		ดูความหมายใน ย ๒๒
แลบลิ้น		ทำลิ้นให้โผล่พ้นปาก
รัวลิ้น		ทำให้ลิ้นขยับขึ้นลงถี่q

ง ๙ กิริยาที่ใช้ฟัน
ขบฟัน		เอาฟันกดกัน
กัดฟัน		เอาฟันกดกันไว้แน่น [มักแสดงความอดกลั้น] เช่น กัดฟันทน; ขบฟันในเวลานอนหลับ เช่น นอนกัดฟัน
ยิงฟัน		ฉีกปากออกให้เห็นฟัน เช่น ยิงฟันหัวเราะ
ขบกราม	เอากรามกดกัน [มักเพื่อระงับความรู้สึก] เช่น กัดฟันกรอดเมื่อได้ฟังคำตัดสินที่ไม่ยุติธรรม
กัด, เกร็ด, ขบ, เคี้ยว, แทะ		ดูความหมายใน ร ๔๖, ฉ ๒๑

ง ๑๐ กิริยาที่ใช้หู
เงี่ยโตสดับ, เงี่ยหูฟัง, ตะแคงหูฟัง, ทรงฟัง, ทรงสดับ, ฟัง, สดับ	ดูความหมายใน ย ๑๐
ไขหู, ทำหูทวนลม (สำ)		ทำเป็นไม่ได้ยิน

ง ๑๑ กิริยาที่ใช้คิ้ว
ย่นคิ้ว, ย่นหัวคิ้ว		ทำให้คิ้ว ๒ ข้างมาใกล้กัน เช่น เขาย่นคิ้วเข้าหากัน ทำท่าคิด
ขมวดคิ้ว	ทำให้คิ้ว ๒ ข้างมาใกล้กันมาก [มักใช้เมื่อคิดหนักหรือไม่พอใจ] เช่น พอแม่เห็นลูกสาวนุ่งกระโปรงสั้น ก็ขมวดคิ้ว
เลิกคิ้ว		ยกคิ้วขึ้น [มักแสดงความสงสัย] เช่น พ่อเลิกคิ้ว แต่ไม่ถามว่ากระไร
ยักคิ้ว		ทำให้คิ้วกระตุกขึ้น [มักใช้ในการยั่วเย้า] เช่น ยักคิ้วแผล็บใส่หน้าหญิงสาว
ยักคิ้วหลิ่วตา	ทำอาการยั่วเย้าโดยยักคิ้วและหลิ่วตาเป็นต้น

ง ๑๒ กิริยาที่ใช้คอ
ชูคอ		ยืดคอขึ้น เช่น นั่งชูคอ
ชันคอ		เริ่มตั้งคอได้ [ใช้แก่ทารก]
แหงนคอ	ยกคางขึ้นทำให้คอยืด เช่น แหงนคอตั้งบ่า
ชะเง้อ		ยืดคอขึ้นดู เช่น ชะเง้อดูว่าว
ชะแง้		ชะเง้อ [มักเพื่อให้เห็นผู้ที่ตนรอคอย]
เอี้ยวคอ		บิดคอไปข้างๆ
เอียงคอ		ทำให้คอและศีรษะเคลื่อนสู่บ่าข้างใดข้างหนึ่ง

ง ๑๓ กิริยาที่ใช้ไหล่ 
ห่อไหล่		ทำให้ไหล่คู้เข้า เช่น ห่อไหล่ด้วยความหนาว
ไหวไหล่	ทำให้ไหล่ไหวไปมา
ส่ายไหล่	ทำให้ไหล่ไหวไปมาค่อนข้างแรง เช่น เดินส่ายไหล่
ยักไหล่		ทำให้ไหล่กระตุกขึ้น เช่น เขายักไหล่แสดงว่าไม่แยแส
กล่อมบ่า, กล่อมไหล่	ทำให้ไหล่ไหวอย่างนุ่มนวล [ใช้แก่การรำ]

ง ๑๔ กิริยาที้แขน
เท้าแขน		ใช้แขนยันไว้กับพื้น เช่น นั่งพับเพียบเท้าแขน
แกว่งแขน	ทำให้แขนเคลื่อนไปข้างหน้าและข้างหลัง เช่น แกว่งแขนซ้ายขวาสลับกัน
ไกวแขน	ทำให้แขนเคลื่อนไปข้างหน้าและข้างหลังน้อยๆ ขณะเดิน เช่น เดินตัวตรงไกวแขนน้อยๆ
กอดอก		เอาแขนทั้งสองประสานกันไว้ที่อก เช่น นั่งกอดอกตัวสั่นด้วยความหนาว
กอด, โอบ	ดูความหมายใน ช ๑๑

ง ๑๕ ข ง ๒๑ กิริยาที่ใช้มือ
ง ๑๕ การบรรจบฝ่ามือ
ตบมือ		เอาฝ่ามือตีกันให้เกิดเสียง เช่น ตบมือเป็นสัญญาณ
ปรบมือ		ตบมือเพื่อแสดงความยินดีเป็นต้น เช่น ผู้ชมปรบมือเมื่อยุติการแสดง
กระพุ่มมือ, ประนมมือ, พนมมือ		แนบฝ่ามือเข้าชิดกันและตั้งมือขึ้นแสดงความเคารพ เช่น กระพุ่มมือไหว้
ประสานมือ	ซ้อนมือและสอดนิ้วไขว้กัน เช่น ยืนประสานมืออย่างสุภาพ
ถูมือ		สีมือไปมา เช่น ถูมืออย่างยินดี
ประคองฝ่ามือ		หงายมือและแนบส่วนข้างของฝ่ามือเข้าชิดกัน เช่น ประคองฝ่ามือรับน้ำ

ง ๑๖ การทำให้มือเคลื่อนขึ้นหรือลง
ยกมือ		ทำให้มือเคลื่อนขึ้น เช่น ยกมือไหว้, ยกมือตอบคำถาม
ชูมือ		ยกมือเพื่อให้สังเกตุเห็น เช่น ชูมือร่อน, ชูมือสลอน, ชูมือหรา
ชูกำปั้น		ยกมือที่กำไว้
ลดมือลง, เอามือลง	ทำให้มือเคลื่อนลง

ง ๑๗ การทำให้มือเคลื่อนเข้าหรือออก
หดมือ		ทำให้มือเคลื่อนเข้ามา
ชักมือกลับ	ทำให้มือเคลื่อนเข้ามาและมักพ้นจากการเกาะกุม
ยื่นมือ		ทำให้มือเคลื่อนออกไป เช่น ยื่นมือไปให้เกาะ
เอื้อม, เอื้อมมือ	ยื่นมือไปให้ถึงสิ่งใดสิ่งหนึ่ง เช่น เอื้อมหยิบหนังสือ, เอื้อมมือไปปิดไฟ
ไขว่คว้า		ส่ายมือไปมาเพื่อให้พบและคว้าไว้ เช่น ไขว่คว้าหาที่ยึด

ง ๑๘ การทำให้มือเคลื่อไหวเร็วและแรง
สะบัดมือ	ทำให้มือเคลื่อนไหวเร็วและแรง เช่น สะบัดมือเร่าๆ ด้วยความเจ็บปวด
สลัดมือ		สะบัดมือให้พ้นจากการเกาะกุม

ง ๑๙ การทำให้มือเคลื่อนไหวเป็นสัญญาณ 
กวักมือ		กระดกปลายนิ้วเข้าหาฝ่ามือเป็นสัญญาณให้เข้ามาหา เช่น กวัวกมือเรียก
โบกมือ		ส่ายมือไปมา [มักใช้เป็นสัญญาณแสดงไมตรีเป็นต้น] เช่น โบกมือทักทาย, โบกมือไล่เหยี่ยว
ผายมือ		วาดมือออกไปเป็นสัญญาณให้ไปทางนั้น หรือมองไปทางนั้น เช่น ผายมือให้เขาเดินไปทางซ้าย

ง ๒๐ การงอและเหยียดนิ้วมือ
กำมือ		งอนิ้วมือเข้าจดอุ้งมือด้วเหตุผลต่างๆ กัน เช่น กำมือแน่นด้วยความเจ็บปวด
กำหมัด		กำมือแน่นเพื่อชกหรือต่อย เช่น กำหมัดทำท่าจะชกเพื่อน
แบมือ		หงายมือเหยียดนิ้วทั้งห้าออก
ชี้	เหยียดเฉพาะนิ้วชี้ตรงไปที่ใดที่หนึ่ง
โป้ง (ปาก)	เหยียดเฉพาะนิ้วโป้งเพื่อแสดงว่าโกรธ
กระดิกนิ้ว	ทำปลายนิ้วให้ไหวพอเป็นสัญญาณ เช่น กระดิกนิ้วเรียกบริวาร
ดีดนิ้ว		เอานิ้วหัวแม่มือกดกับนิ้วอื่นให้แน่น แล้วสลัดออกจากกันทำให้เกิดเสียงดัง เช่น ดีดนิ้วเปาะด้วยความพอใจ

ง ๒๑ การสัมผัสด้วยมือ
กำ, ขยำ, ขยี้, คลำ, คว้า, ควาน, เค้น, จับ, ตะครุบ, ตะปบ, แตะ, แตะต้อง, เท้า, บีบ, รูด, ยัน	ดูความหมายใน ย  ๒๔, ร ๕๑, ร ๑๑๓
ง ๒๒ ลักษณะการใช้มือ
มันมือ		ใช้มืออย่างสนุก เช่น เขียนอย่างมันมือ
เบามือ		สัมผัสเบาๆ อย่างระมัดระวัง เช่น ทำอย่างเบามือไม่ให้ช้ำ
หนักมือ		สัมผัสโดยแรง เช่น จับหนักมือไปหน่อย
เต็มมือ; เต็มไม้เต็มมือ (ไม่ทางการ)	สัมผัสเต็มที่ เช่น จับไม่เต็มมือเพราะรังเกียจ
ถนัดมือ		สัมผัสได้พอเหมาะ เช่น จับถนัดมือ
กะล่อยกะหลิบ		ใช้มือคล่องแคล่วแนบเนียน เช่น ห่อใบตองกะล่อยกะหลิบ

ง ๒๓ ลักษณะบุคคลเกี่ยวกับการใช้มือ
มือเบา		ทำได้ละมุนละไม เช่น หมอมือเบา ฉีดยาไม่เจ็บ
มือหนัก		ทำไม่ละมุนละไม เช่น คุณพ่อมือหนัก ตีเจ็บ
ถนัดขวา	ทำได้คล่องแคล่วด้วยมือขวา เช่น คนทั่วไปมักถนัดขวา
ถนัดซ้าย	ทำได้คล่องแคล่วด้วยมือซ้าย เช่น เขาเขียนหนังสือด้วยมือซ้ายเพราะถนัดซ้าย
มือบอน, มืออยู่ไม่สุข	ดูความหมายใน จ ๑๘๕

ง ๒๔ กิริยาที่ใช้เท้า
กระทืบ, เตะ, ถีบ, ย่ำ, เหยียบ	ดูความหมายใน ย ๒๕ 

ง ๒๕ กิริยาที่ใช้เล็บ
เกา	ใช้เล็บครูดผิวหนังเพื่อให้หายคัน
หยิกเล็บ (โบ)		เอาเล็บหัวแม่มือกดบนดินหรือขี้ผึ้งเป็นต้น เพื่อเป็นเครื่องหมายกำกับแทนตรา
ข่วน		ใช้เล็บตะกุย
แกะ, แคะ, ตะกุย, สะกิด		ดูความหมายใน ร ๑๐๘, ร ๕๒, ร ๘๙

ง ๒๖ กิริยาที่เกี่ยวกับทวารหนัก
กระหมิบ, ขมิบ		ทำปากช่องทวารหนักทวารเบาให้เม้มอยู่

ง ๒๗  ง ๒๘ กิริยาที่เกี่ยวกับลมในร่างกาย
ง ๒๗ การสูดลมและระบายลม
หายใจ; หายพระทัย (ราชา)	กิริยาที่ปอดสูบลมเข้าทางจมูกหรือทางปาก มีอาการต่างๆ เช่น หายใจกระแหมบๆ, หายใจแขม็บๆ, หายใจแผ่วๆ, หายใจฟืดฟาด, หายใจฟูดฟาด, หายใจรวยริน, หายใจระรวย, หายใจสะท้อน, หายใจหอบ
ถอนใจ, ถอนหายใจ	ดูความหมายใน ง ๙๐
หาว		อ้าปากระบายลมเมื่อเวลาง่วงนอนเป็นต้น เช่น หาวหวอด
กระแอม; กระแอมกระไอ (ไม่ทางการ); ทรงพระขิปสัทโท (ราชา:กษัตริย์), ทรงกระแอม (ราชา:เจ้านาย)		ทำให้ลมพุ่งจากปอดมีเสียงคล้ายไอเพื่อให้โปร่งคอ หรือเพื่อเตือนเป็นต้น

ง ๒๘ การสูดลมและระบายลมโดยไม่อาจควบคุมได้หรือควบคุมได้ยาก
หอบ		หายใจถึ่ด้วยความเหนื่อยหรืออ่อนเพลียเป็นต้น เช่น หอบซี่โครงรวน, หอบฮัก, หอบแฮกๆ
สะอึก		หายใจชะงักเนื่องจากจากกระบังลมหดตัวและช่องว่างระหว่างสายเสียงปิดตามทันที
กรน		หายใจมีเสียงดังในลำคอขณะหลับ เช่น กรนครอก
ไอ; ทรงพระกรรสะ,  ทรงพระกาสะ (ราชา:กษัตริย์), ทรงกาสะ, ทรงไอ (ราชา:เจ้านาย)	ลมพุ่งขึ้นจากปอดโดยแรง ทำให้เกิดเสียงพิเศษ เช่น ไอโขลกๆ, ไอแค็กๆ
จาม; ฮัดเช้ย (ปาก); ทรงพระปินาสะ (ราชา:กษัตริย์), ทรงจาม (ราชา:เจ้านาย)	ลมพุ่งออกมาทางจมูกและปากทันทีโดยไม่ตั้งใจเพราะเกิดระคายเคืองในจมูก
เรอ; ทรงเรอ (ราชา)	ลมในกระเพาะพุ่งออกทางปาก เช่น เรอเอิ้ก
สำลัก		ลมดันอาหารหรือน้ำที่หลุดเข้าหลอดลมออกมา
ตด; ผายลม (สุภาพ); ทรงพระวาตะ (ราชา)	ระบายลมออกทางทวารหนัก

ง ๒๙ กิริยาที่เกี่ยวกับการขับโลหิต
กระอัก, กระอักเลือด, กระอักโลหิต	โลหิตพุ่งออกจากปากโดยแรง

ง ๓๐ กิริยาที่ทำให้อาหารเป็นต้นออกจากปาก
ขย้อน, ขาก, คาย, คายแก้ว, ถ่ม, ถุย, บ้วน, แหวะ, อาเจียน		ดูความหมายใน ฉ ๒๕ 

ง ๓๑ กิริยาที่เกี่ยวกับการขับถ่ายของเสีย
ขับถ่าย		ระบายสิ่งที่ไม่ต้องการออกจากร่างกาย
ขี้; ถ่าย, ถ่ายทุกข์, ถ่ายอุจจาระ, อุจจาระ (สุภาพ); ลงพระบังคนหนัก (ราชา); ปลดทุกข์ (สำ)		ขับถ่ายกากอาหารออกทางทวารหนัก
อึ	อุจจาระ [มักใช้แก่เด็ก]
ทุ่ง	อุจจาระ [ผู้ใช้มักมีอายุ]
ไปทุ่ง, ไปเว็จ, ไปส้วม, ไปห้องน้ำ, ไปห้องเล็ก; ไปถาน (สมณะ)		ไปอุจจาระ
เยี่ยว, ฉี่, เบา (ไม่ทางการ); ถ่ายปัสสาวะ, ปัสสาวะ (สุภาพ); ชิ่งฉ่อง (ปาก); ลงพระบังคนเบา (ราชา)		ขับถ่ายของเหลวที่เสียออกทางทวารเบา
ไปเก็บดอกไม้, ไปยิงกระต่าย (สำ)		ไปปัสสาวะ

ง ๓๒ กิริยาที่เกี่ยวกับการไม่ให้ลมหรือของเสียออกจากร่างกาย
กลั้น		บังคับความรู้สึกหรือสิ่งที่อยู่ภายในร่างกายไม่ให้แสดงออกหรือหลุดออกมา เช่น กลั้นปัสสาวะ
กลั้นใจ, กลั้นหายใจ	ไม่หายใจเข้าหรือออก
อัดลมหายใจ	หายใจเข้าโดยแรง แล้วไม่หายใจออกชั่วระยะหนึ่ง
อั้น		บังคับอุจจาระหรือปัสสาวะไม่ให้หลุดออกมา

ง ๔๐  ง ๔๓ อิริยาบถต่างๆ
ง ๔๐ การยืน
ยืน; ทรงยืน (ราชา)	อาการที่เอาเท้าเหยียบพื้นและตั้งลำตัวตรง
ยืนเอวอ่อน, ยืนเอวอ่อนเอวคด	ยืนโดยลำตัวไม่ตั้งตรง
ยืนผงาด		ยืนเด่น
ยืนตระหง่าน	ยืนเด่นเพราะมีร่างสูงใหญ่
ยืนจังก้า		ยืนถ่างขาตั้งท่าเตรียมสู้
ยืนระวังตรง	ยืนตัวตรงอย่างทหารเฝ้ารักษาเหตุการณ์
ยืนเถ่อ		ยืนในขณะที่ควรจะนั่ง เช่น ยืนเถ่ออยู่ได้ นั่งลงซิ
ยืนค้ำหัว	ยืนชิดข้างหลังผู้ใหญ่ที่นั่งอยู่หรือด้านหัวผู้ใหญ่ที่นอนอยู่
ยืนคว้าง, ยืนเคว้ง, ยืนเคว้งคว้าง		ยืนอยู่โดยไม่รู้ว่าควรจะไปทางไหน เช่น ยืนเคว้งอยู่ที่สี่แยก

ง ๔๑ การเดิน
ดูคำและความหมายใน ฉ ๘๓

ง ๔๒ การนั่ง
นั่ง; ประทับ (ราชา)	อาการที่ก้นอยู่บนที่รองรับหรืออยู่เกือบติดพื้น
นั่งราบ		นั่งโดยขาทั้งสองอยู่แนบพื้น
นั่งเหยียดขา	นั่งกับพื้นเหยียดขาทั้งสอง
พับเพียบ, นั่งพับเพียบ	นั่งราบพับขาไปทางเดียวกัน
ขัดสมาธิ, นั่งขัดสมาธิ; คู้บัลลังก์ (เขียน)		นั่งราบแยกขาคู้เข่าทั้งสองข้างให้ขาไขว้กัน
นั่งพับแพนงเชิง		นั่งขัดสมาธิ [ใช้แก่พระพุทธรูป]
คุกเข่า, นั่งคุกเข่า		นั่งโดยตั้งเข่าที่พื้น
นั่งกระหย่ง	นั่งคุกเข่าเอาปลายเท้าตั้งลงที่พื้น ส้นเท้าทั้งสองรับก้น
นั่งพับเป็ด	นั่งราบพับขาไปข้างหลังวางก้นบนฝ่าเท้า
นั่งชันเข่า	นั่งโดยยกเข่าขึ้น
นั่งกอดเข่า	นั่งชันเข่าและกอดเข่าไว้
นั่งกอดเข่าเจ่าจุก		นั่งชันเข่าและกอดเข่าอยู่กับที่เป็นเวลานาน
นั่งยองๆ	นั่งชันเข่าทั้งสองโดยก้นไม่ถึงพื้น
นั่งห้อยขา, นั่งห้อยเท้า	นั่งให้ขาห้อยลงสู่พื้น
นั่งไขว่ห้าง	นั่งห้อยขา ไขว้เข่าซ้อนทับกัน
นั่งตั้งห้าง	นั่งห้อยขาข้างหนึ่ง ขาอีกข้างหนึ่งยกขึ้นพาดทับเข่า
นั่งกางขา, นั่งถ่างขา	นั่งแยกขาออกจากกัน
นั่งอ้าซ่า		นั่งแยกขาออกจากกันห่างมากจนแลเห็นหว่างขา
นั่งเอ้เต		นั่งในท่าสบาย
นั่งทอดหุ่ย	นั่งอย่างสบายอารมณ์
นั่งจับเจ่า, นั่งเจ่า, นั่งเจ่าจุก	นั่งอยู่ในที่จำกัด ไปไหนไม่ได้
นั่งแฉะแบะ, นั่งแบะแฉะ		นั่งเฉื่อยชาอยู่นานๆ
นั่งจม		นั่งอยู่กับที่นานๆ เช่น นั่งจมอยู่ในมุมมืด
นั่งจุมปุ๊ก	นั่งอยู่กับที่ไม่ยอมเคลื่อนไหว เช่น นั่งจุมปุ๊กอยู่หลังบ้าน
นั่งรากงอก	นั่งอยู่กับที่นานมาก [ใช้ตำหนิ]
นั่งแปะ		นั่งแล้วไม่ยอมลุกขึ้น เช่น มาถึงก็นั่งแปะ
นั่งไม่ติด	นั่งอยู่ไม่ได้นานเพราะความกระวนกระวาย
นั่งเอี้ยมเฟี้ยม	นั่งทำท่าเรียบร้อย
นั่งกระจองหง่อง		นั่งยองๆ อยู่กับที่
นั่งกระจ๋อหวอ		นั่งแล้วแลลอดได้ถึงหว่างขา
นั่งคุดคู้		นั่งโดยงอแขนขาเข้าชิดตัว
นิสัชชาการ, นิสัชชนาการ, นิสีทนาการ (เขียน, กวี)		อาการนั่ง เช่น พระองค์เสด็จนิสีทนาการอยู่ในวิหารเสนาสนะ
วัชราสน์	ท่านั่งขัดสมาธิเพชรคือนั่งขัดสมาธิ ฝ่าเท้าทั้งสองหงายขึ้น

ง ๔๓ การนอน
นอน; ทรงพระบรรทม (ราชา:กษัตริย์), บรรทม (ราชา:เจ้านาย); บรรทม, ประทม, ผทม, ไสยา, ไสยาสน์ (กวี)	ทอดกายอยู่
เอนหลัง		นอนพัก เช่น ขอเอนหลังสักหน่อย
นอนตะแคง	ทอดกายโดยเอาสีข้างลง
นอนหงาย; อุตตานุภาพ (กวี)	ทอดกายโดยเอาหลังลง เช่น รวบพระกรกระหวัดทั้งซ้ายขวาให้พระนางอุตตานภาพ
นอนคว่ำ	ทอดกายโดยเอาหน้าอกลง
นอนพังพาบ, พังพาบ	นอนคว่ำหน้าอกเชิด
สีหไสยา, สีหไสยาสน์ (เขียน, กวี)		ท่านอนเยี่ยงราชสีห์ เช่น พระพุทธเจ้าเอนองค์ลงเหนือพระสันถัตในอาการสีหไสยา พระหัตถ์ขวาหนุนพระเศียร พระบาทซ้ายซ้อนเหลื่อมพระบาทขวา
แผ่หลา		นอนหงายกางแขนขาเต็มที่
นอนแผ่; แผ่ศักราช, แผ่สองสลึง (ปาก)	นอนหงายกางแขนขาอย่างหมดเรี่ยวแรง
แผ่กระจาด (ปาก)	นอนหงายกางแขนขาหลังจากหกล้ม
นอนแอ้งแม้ง	นอนนิ่งอย่างหมดกำลัง เช่น ล้มลงไปนอนแอ้งแม้ง
นอนขด		นอนโดยงอแขนขาเข้าหาตัว
นอนง่อก่องอขิง, นอนคุดคู้	นอนโดยงอแขนขาเข้าชิดตัว
นอนซุก		นอนขดอยู่ชิดบางสิ่ง เช่น นอกซุกอยู่ใกล้ๆ ยาย
นอนเขลง	นอนอย่างสบาย
นอนอุตุ		นอนหลับอย่างสบาย
นอนคลุมโปลง		นอนโดยมีผ้าคลุมมิดทั้งหัวทั้งตัว
นอนดิ้น		นอนหลับแล้วพลิกตัว ขยับแขนขามาก
นอนตีแปลง	นอนเกลือกกลิ้ง
นอนเป็นจระเข้ขวางคลอง (สำ)		นอนขวางผ่านได้ยาก
นอนทอดระทวย		นอนทอดตัวอย่างอ่อนช้อย
นอนทอดหุ่ย	นอนปล่อยอารมณ์ตามสบาย
นอนอ้าซ่า	นอนหงาย แยกขามากจนเห็นหว่างขา
นอนเค้เก้	นอนอย่างหมดสติ เช่น นอนเค้เก้อยู่ข้างยาย
นอนเอกเขนก	นอนอย่างสบายโดยที่ศอกข้างหนึ่งเท้ากับหมอนหรือพื้น เช่น นอนเอกเขนกดูโทรทัศน์
นอนเล่น	นอนพักผ่อนโดยมิได้ต้องการหลับ
นอนกินบ้านกินเมือง, นอนกินเมือง (สำ)	นอนนานเกินไป

ง ๔๔ การนอนเจ็บอยู่กับที่
นอนแซ่ว	นอนอยู่กับที่เคลื่อนไหวไม่ได้ เช่น เป็นอัมพาตนอนแซ่ว
นอนซม		นอนอยู่กับที่มักเป็นเพราะพิษไข้ เช่น นอนซมด้วยพิษไข้
นอนแบ็บ	นอนอยู่กับที่เพราะเจ็บหนัก เช่น นอนแบ็บทำท่าจะไม่รอด

ง ๔๕ การลุกและการเขย่ง
ลุก; อฏฐาการ (เขียน, กวี)	เคลื่อนขึ้นจากท่านั่งหรือนอน เช่นพระปัจวัคคีย์ภิกษุก็อุฏฐาการออกมาต้อนรับ
ผุดลุก		ลุกขึ้นทันที เช่น ผุดลุกจากเตียง
ผุดลุกผุดนั่ง	นั่งแล้วลุก ลุกแล้วนั่งเพราะความกระวนกระวาย
ยันตัว		ทำให้ทรงตัวอยู่ได้ไม่ล้มหรือทรุดลง เช่น ยันตัวลุกขึ้น
หยัดกาย		ยืดเหยียดให้กายตรง
เผยอตัว		ยกตัวขึ้นเล็กน้อย
ยงโย่ยงหยก	ขยับตัวขึ้นๆ ลงๆ ครึ่งยืนครึ่งนั่ง
เขย่ง		ยืนบนปลายเท้าเพื่อให้ตัวสูงขึ้น เช่น เขย่งหยิบกล่องบนหลังตู้
กระเย้อกระแหย่ง, ขะเย้อแขย่ง	เขย่งแล้วเขย่งอีก เช่น ขะเย้อแขย่งเก็บดอกไม้

ง ๔๖ การโหน
โหน		เอามือเหนี่ยวสิ่งที่สูงเหนือศีรษะให้ตัวลอยขึ้นไปหรือให้ทรงตัวอยู่ได้
ห้อยโหน	เอามือเหนี่ยวสิ่งที่สูงเหนือศีรษะให้ทรงตัวอยู่ได้
ห้อยโหนโยนตัว		เกาะราวหรือห่วงเป็นต้น แล้วโยนตัวไปมา

ง ๔๗ การทรงตัว
ทรงตัว		ตั้งกายไว้ไม่ล้มลง เช่น การทรงตัวไม่ดี
เลี้ยงตัว		ประคับประคองให้ทรงตัวอยู่ได้ เช่น เลี้ยงตัวไม่ให้ตกจากเส้นลวด
ยักแย่ยักยัน	พยายามประคองร่างไม่ให้ล้มด้วยความยากลำบาก เช่น ยักแย่ยักยันจะลุกขึ้น
เสียหลัก		เสียการทรงตัว เช่น ลื่นเสียหลักหกล้ม
หัวทิ่ม, หัวทิ่มหัวตำ	หัวพุ่งลง
หัวซุน		หัวพุ่งไปข้างหน้า

ง ๔๘ การบิดตัวและม้วนตัว
บิดตัว		ทำให้ตัวบิดไป เช่น บิดตัวอย่างเจ็บปวด
เอี้ยว, เอี้ยวตัว	บิดตัวไปน้อยๆ เช่น เอี้ยวตัวหลบ
เบี่ยงตัว		บิดตัวหลบ เช่น เบี่ยงตัวออกจากวงแขน
บิดขี้เกียจ	บิดตัวไปมาเพราะความเกียจคร้านหรือความเมื่อยขบเป็นต้น
ม้วนต้วน	ม้วนตัว เช่น อายม้วนต้วน, ถูกยิงม้วนต้วนลงไปกองกับพื้น

ง ๔๙ การลดตัวลง
เอนกาย, เอนตัว		เอียงตัวลงกับพื้น เช่น เอนกายลงนอน
ทอดกาย, ทอดตัว	ค่อยๆ ปล่อยตัวลงให้เหยียดยาวไปกับพื้น เช่น ทอดกายลงนอน
ทิ้งตัว		ปล่อยตัวลงค่อนข้างแรง เช่น ทิ้งตัวลงบนเตียง
ทุ่มตัว		โถมลงโดยแรง เช่น ทุ่มตัวลงบนที่นอน
ทรุด		ลดตัวลงกับพื้น เช่น ทรุดนั่ง, ทรุดฮวบ, ทรุดลงไปกองกับพื้น
ทรุดกาย, ทรุดตัว		ลดตัวลงเพื่อนั่ง เช่น ทรุดกายลงนั่ง
หย่อนกาย, หย่อนตัว	ลดตัวลงสู่พื้นล่าง เช่น หย่อนกายลงบนเก้าอี้, หย่อนตัวลงสู่พื้นน้ำ
ย่อตัว		ลดตัวลงเล็กน้อย เช่น ย่อตัวลงคุกเข่า
คุกเข่า; คุกพระชงฆ์, คุกพระชานุ (ราชา)		ย่อเข่าลงให้ติดพื้น; นั่งโดยตั้งเข่าที่พื้น

ง ๕๐ การลดตัวลงและก้มหลัง
ยอบ		ย่อตัวและก้มหลังเพื่อแสดงความอ่อนน้อม
หมอบ		ยอบตัวลงให้แขนและขาราบกับพื้น
ฟุบ		หมอบนิ่งมักเป็นเพราะสิ้นเรี่ยวแรง
หมอบกระแต (สำ)	หมอบนิ่งไม่มีทางสู้

ง ๕๑ การล้ม
ล้ม, ล้มระเนระนาด	ดูความหมายใน ท ๒๖๖ 
ล้มผล็อย	ล้มลงอย่างไร้น้ำหนัก เช่น ถูกยิงล้มผล็อยลง
ล้มแผละ	ล้มลงไปนั่ง เช่น เดินอยู่ดีๆ ก็ล้มแผละ
ล้มตึง		ล้มทั้งยืนเป็นต้น
ล้มป้าบ		ล้มมีเสียงดัง เช่น เดินๆ อยู่ก็ล้มป้าบลงไป
ล้มฮวบ		ล้มลงอย่างรวดเร็ว เช่น ล้มฮวบลงจมกองเลือด
หงายผลึ่ง, หงายหลังผลึ่ง		ล้มหงายหลัง
คว่ำ, ล้มคว่ำ; คว่ำข้าวเม่า (สำ)	ล้มคว่ำหน้า
หกคะเมน, หกล้ม; หกล้มหกลุก (ไม่ทางการ); จับกบ, จูบฝุ่น, ตะครุบกบ, วัดพื้น (ปาก)	ล้มเพราะเสียการทรงตัว เช่น หกล้มก้นกระแทก, หกล้มก้นจ้ำเบ้า
คะมำ		หัวทิ่มไปข้างหน้าและหน้าคว่ำลง

ง ๕๒ การโค้งตัวลง
โน้ม		โค้งตัวลง เช่น โน้มตัวลงพูดกับเด็ก
น้อม		โค้งตัวลงแสดงความอ่อนน้อม เช่น น้อมกายถวายความเคารพ
ก้ม	โค้งหัวหรือลำตัวลง เช่น ก้มหลัง, ก้มหัว, ก้มลงเก็บสตางค์ที่พื้น
ค้อม	ก้มหลังน้อยๆ เช่น เดินค้อมหลังเมื่อผ่านผู้ใหญ่
ก้งโค้ง, โก้งโค้ง		โน้มตัวลงยกก้นให้สูงขึ้น

ง ๕๓ การเต้น
เต้น		อาการที่ยืนอยู่แล้วยกเท้าขึ้นๆ ลงๆ อย่างรวดเร็ว
เต้นเหยง	เต้นด้วยความดีใจเป็นต้น เช่น พอรู้ว่าคุณพ่อจะพาไปเขาดิน ตานิดก็เต้นเหยง
เต้นเร่าๆ 	เต้นเร็วๆ มักเป็นเพราะถูกขัดใจ เช่น น้องถูกขัดใจเต้นเร่าๆ 
เต้นผาง		เต้นด้วยความโกรธ เช่น คุณปู่เต้นผางเพราะความโกรธ
เต้นแร้งเต้นกา		ทำท่าทางและทำไม้ทำมือด้วยความดีใจหรือไม่พอใจเป็นต้น
เต้นก๋า		เต้นด้วยท่าทางแสดงว่าไม่กลัวใคร
เต้นกะย็อกกะแย็ก, เต้นกะหยองกะแหยง, เต้นย็อกแย็ก, เต้นหยองแหยง	เต้นอย่างไม่จริงจัง หรืออย่างคนที่เต้นไม่เป็น เช่น เต้นย็อกแย็กเดี๋ยวเดียวก็เลิก
ยักย้ายส่ายสะโพก	เต้นส่ายสะโพก
กระโดดโลดเต้น		กระโดดและเต้นไปมา
ออกโขน, ออกยักษ์ออกโขน	ทำท่าทางและส่งเสียงดังอย่างเล่นโขนด้วยความโกรธ
ทำลิงทำค่าง, ออกลิงออกค่าง	กระโดดโลดเต้นทำกิริยาซุกซนอย่างลิงอย่างค่าง
เต้นรำ		ดูความหมายใน ฉ ๑๕๓

ง ๖๐  ง ๖๔ การเคลื่อนไหวร่างกาย
ง ๖๐ การเคลื่อนไหวเล็กน้อย
กระดิก		ทำให้อวัยวะเช่นมือหรือเท้าเคลื่อนไหว เช่น นั่งกระดิกเท้า
กระดุกกระดิก		ไหวตัวเล็กน้อย เช่น นอนนิ่งไม่กระดุกกระดิก
ดุกดิก		เคลื่อนไหวไปมาเล็กน้อย เช่น นั่งดีๆ อย่าดุกดิก จะตัดผมให้
กระดิกกระเดี้ย		เคลื่อนไหวได้บ้าง [มักใช้เป็นปฏิเสธ] เช่น เป็นอัมพาตกระดิกกระเดี้ยไม่ได้, นั่งเฉยๆ ไม่ยอมกระดิกกระเดี้ยช่วยตัวเอง
กระดุบๆ	เต้นตุบๆ อย่างเนื้อเต้น
กระดุบกระดิบ		เคลื่อนไหวน้อยๆ 
ยุกยิก		ขยับไปขยับมา ดูไม่เรียบร้อย เช่น เด็กๆ นั่งนิ่งได้ไม่นานก็เริ่มยุกยิก
ขยุกขยิก	ยุกยิก เช่น นั่งขยุกขยิก; เส้นคดไปมา ไม่เรียบร้อย เช่น เขียนขยุกขยิก

ง ๖๑ การเคลื่อนไหวโดยแรง
ดิ้น		เคลื่อนไหวโดยแรงเพื่อให้หลุดออกเป็นต้น เช่น ดิ้นสุดฤทธิ์
ดิ้นรน		ดิ้นให้หลุดออก เช่น ดิ้นรนต่อสู้; โดยปริยายหมายถึง พยายามห้พ้นจากสภาพเดิมไปสู่สภาพใหม่ที่ดีขึ้น เช่น ดิ้นรนให้มีชีวิตรอด
ดิ้นกระแด่วๆ	ดิ้นอยู่กับที่ เช่น ทารกน้อยนอนดิ้นกระแด่วๆ 
ดิ้นกระแด็กๆ, ดิ้นแด็กๆ		ดิ้นอย่างจวนจะหมดแรง เช่น มันดิ้นกระแด็กๆ น่าสงสาร
ดิ้นเร่าๆ 		ดิ้นเพราะความเจ็บปวดหรือถูกขัดใจ เช่น เขาถูกน้ำร้อนลวกดิ้นเร่าๆ 
ดิ้นทุรนทุราย		ดิ้นด้วยความรู้สึกไม่สบาย เช่น คนเจ็บดิ้นทุรนทุราย
ดิ้นพราดๆ	ดิ้นอย่างเจ็บปวดมักเป็นเพราะถูกกระทบโดยแรง เช่น ถูกตีดิ้นพราดๆ
ดิ้นปัดๆ		ดิ้นไปมา [มักเป็นอาการของเด็กหรือผู้ที่ถูกทำร้าย] เช่น น้องดิ้นปัดๆ เมื่อถูกขัดใจ
ดิ้นขลุกขลัก	ดิ้นอยู่ในที่จำกัด เช่น เขาดิ้นขลุกขลักอยู่ในหีบ

ง ๖๒ การเคลื่อนไหวถี่ๆ 
สั่น		เคลื่อนไหวถี่ๆ มีหลายลักษณะ เช่น ตัวสั่นเป็นเจ้าเข้า, ตัวสั่นเทาด้วยความกลัว, ตัวสั่นเทิ้มด้วยความโกรธ, ตัวสั่นเป็นลูกนก, ยืนขาสั่นพั่บๆ ด้วยความกลัว, สั่นดกๆ ด้วยความหนาว, สั่นเป็นเสาโพงพาง, มือสั่นระริกเจียนจะหมดกำลัง, นางร้องหวีดสั่นสะท้าน

ง ๖๓ การเคลื่อนไหวไปมา
โงกเงก		โอนเอนไปมาเพราะง่วงนอนเป็นต้น เช่น นั่งโงกเงกไปในรถ
โงนเงน		โอนเอนไปมาทำท่าจะล้ม เช่น ยืนโงนเงน
โงเง		โอนเอนไปมาขณะยืนหรือลุกขึ้นนั่งเพราะงัวเงียหรือมึนงง เช่น โงเงลุกขึ้น

ง ๖๔ การไม่เคลื่อนไหว
นิ่ง		ไม่เคลื่อนไหว
แน่นิ่ง, นิ่งแน่, ไม่ไหวติง		ไม่เคลื่อนไหวเพราะเป็นลมเป็นต้น
ชะงัก		หยุดการเคลื่อนไหวหรือเคลื่อนที่ทันทีชั่วขณะหนึ่ง
จังงัง		หยุดการเคลื่อนไหวทันทีโดยไม่รู้ตัว เช่น ตกตะลึงจังงัง

ง ๖๕ ลักษณะบุคคลที่เกี่ยวกับการเคลื่อนไหว
คล่อง, คล่องแคล่ว, แคล่วคล่องว่องไว	เคลื่อนไหวเรื่อยไปไม่ติดขัด เช่น เด็กคนนี้คล่องมาก, เขาชอบคนคล่องแคล่ว
คล่องปรูดปราด		คล่องมาก
ปราดเปรียว		เคลื่อนไหวรวดเร็ว
งุ่มง่าม		เคลื่อนไหวช้าและติดขัด เช่น เขาเป็นคนงุ่มง่ามทำอะไรช้า
กระยืดกระยาด, ยืดยาด		เคลื่อนไหวเชื่องช้า เช่น อย่ามัวแต่ยืดยาดจะไม่ทันรถ
อืดอาด		ไม่ค่อยจะขยับเขยื้อนเคลื่อนไหว เช่น ถ้ามัวแต่อืดอาดคนอื่นคงแย่งคนอื่นไม่ทัน
อุ้ยอ้าย		เคลื่อนไหวไม่คล่องแคล่วเพราะอ้วนหรือมีครรภ์ เช่น พี่ศรีอุ้ยอ้ายเพราะท้องแก่

ง ๗๐  ง ๙๑ กิริยาที่แสดงความรู้สึก
ง ๗๐ การเปล่งเสียงแสดงความรู้สึกต่างๆ 
ร้อง		เปล่งเสียงดัง เช่น ร้องโอดโอย, ร้องสุดเสียง, ร้องเสียงหลง
ครวญเพลง, ร้องเพลง	ดูความหมายใน ฉ ๑๗๕
คราง		ร้องเบาๆ เรื่อยๆ ด้วยความเจ็บป่วยหรือป่วยจนไม่รู้สติ เช่น คนเจ็บนอนครางอยู่บนเตียง; พูดเบาๆ ช้าๆ เช่น ครางว่าไม่น่าเลย
ครวญคราง, ร้องครวญคราง	ร้องเบาๆ เรื่อยๆ ด้วยความเจ็บปวดอย่างมาก เช่น ผู้ที่ถูกรถชนครวญครางด้วยความเจ็บปวด
พิโอดพิโอย, โอดโอย, โอยโอดโรทนา (ปาก)	ร้องเพราะความเจ็บปวด

ง ๗๑  ง ๗๓ กิริยาที่แสดงความยินดีเป็นต้น
ง ๗๑ การยิ้ม
ยิ้ม; แย้มพระสรวล (ราชา)	แสดงความรู้สึกยินดีหรือเยาะเย้ยเป็นต้น ด้วยริมฝีปากและใบหน้า
ยิ้มกริ่ม		ยิ้มด้วยความกระหยิ่มใจ
ยิ้มแฉ่ง, ยิ้มแป้น		ยิ้มกว้างอย่างยินดี เช่น ยิ้มแป้นเมื่อได้รับคำชม
ยิ้มร่า		ยิ้มกว้างอย่างเบิกบาน เช่น เดินยิ้มร่ามาแต่ไกล
ยิ้มแต้		ยิ้มอยู่นานไม่คลายยิ้ม เช่น ยิ้มแต้มาบอกว่ามีข่าวดี
ยิ้มย่อง, ยิ้มย่องผ่องใส		ยิ้มด้วยความอิ่มใจ
ยิ้มน้อยยิ้มใหญ่		ยิ้มแล้วยิ้มอีกด้วยความพอใจ เช่น ดูรูปแล้วยิ้มน้อยยิ้มใหญ่
ยิ้มแย้ม		ยิ้มอย่างแจ่มใส เช่น เขาเป็นคนเศร้าๆ ไม่ค่อยจะยิ้มแย้ม
ยิ้มหัว		ยิ้มแกมหัวเราะ เช่น เขาเป็นคนเฉยๆ ไม่ค่อยยิ้มหัวกับใคร
ยิ้มเผล่		ยิ้มกว้างในขณะที่มีผู้มองไปเห็น เช่น หัวหน้ายืนยิ้มเผล่อยู่หน้าประตู
ยิ้มจืดๆ, ยิ้มเฝื่อนๆ, ยิ้มเหย, ยิ้มแห้งๆ, ยิ้มแหยๆ	ยิ้มอย่างไม่สบายใจ
ยิ้มเพลียๆ	ยิ้มขณะที่รู้สึกเพลียหรือเพลียใจ
ยิ้มอายๆ		ยิ้มขณะที่รู้สึกอาย
ยิ้มเนือยๆ	ยิ้มอย่างไม่กระตือรือร้น
ยิ้มเก้อๆ		ยิ้มขณะที่รู้สึกเก้อ
ยิ้มเขินๆ		ยิ้มขณะที่รู้สึกเขิน
ยิ้มเหนียมๆ	ยิ้มขณะที่รู้สึกเหนียม
ยิ้มหวาน	ยิ้มด้วยความรู้สึกที่ดี เช่น ยินดี เป็นมิตร [ใช้แก่ผู้หญิงและเด็ก]
ยิ้มละไม	ยิ้มด้วยความรู้สึกที่ดี
ยิ้มพราย		ยิ้มอย่างมีเลศนัย
ยิ้มแสยะ, ยิ้มเหี้ยมเกรียม, แสยะยิ้ม	ยิ้มอย่างประสงค์ร้าย
ยิ้มเย็น		ยิ้มอย่างเยือกเย็น ซ่อนความรู้สึกขุ่นเคืองไว้ภายใน เช่น เขายิ้มเย็นขณะฟังคำเตือนจากผู้บังคับบัญชา
ยิ้มเย้ย, ยิ้มเยาะ, ยิ้มหยัน		ยิ้มอย่างเย้ยหรือเยาะ
ยิ้มน้อยๆ, ยิ้มนิดๆ	ยิ้มไม่มาก
ยิ้มในหน้า	ยิ้มด้วยตา ปากไม่ยิ้ม
ยิ้มยวนๆ, ยิ้มยียวน	ยิ้มอย่างกวนโมโหหรือชวนให้หมั่นไส้
อมยิ้ม		ไม่ยิ้มให้เห็นชัด
ยิ้มเยื้อน, เยื้อนยิ้ม	ค่อยๆ ยิ้มน้อยๆ
พยักยิ้ม		พยักเพยิดและยิ้มอยู่ในหน้า
ยิ้มด้วยปาก ถากด้วยตา (สำ)	ยิ้มเยาะเย้ย

ง ๗๒ การหัวเราะ
หัวเราะ; หัวร่อ (ไม่ทางการ); ทรงพระสรวล (ราชา); สรวล, สำรวล (กวี)		อาการที่เปล่งเสียงออกมาเมื่อรู้สึกขบขัน ดีใจ หรือรื่นเริง
หัวเราะหึๆ	หัวเราะไม่ดังนัก
หัวเราะก้าก, หัวเราะก๊าก		หัวเราะเสียงดัง [มักใช้แก่ผู้ชาย]
หัวเราะกิ๊ก, หัวเราะกิ๊กกั๊ก, หัวเราะคิก, หัวเราะคิกคัก	หัวเราะเสียงแหลมแต่ไม่ดังนัก [ใช้แก่ผู้หญิง]
หัวเราะเอิ๊กๆ, หัวเราะเอิ๊กอ๊าก		หัวเราะลงลูกคอ
หัวเราะงอหาย		หัวเราะเสียงดังและหัวเราะมากจนเสียงหายลงในลำคอ
หัวเราะท้องคัดท้องแข็ง		หัวเราะมากจนหน้าท้องตึง
หัวเราะร่วน		หัวเราะติดต่อกัน
หัวเราะกระซิกกระซี้, หัวเราะซิกซี้, หัวร่อต่อกระซิก	หัวเราะอย่างสนิทสนมกัน [ใช้แก่เพื่อนผู้หญิงหรือคู่รัก]
หัวเราะระริกระรี้		หัวเราะแบบดัดจริต
หัวเราะฝืดๆ, หัวเราะเฝื่อนๆ, หัวเราะแหะๆ	หัวเราะอย่างไม่สบายใจ
หัวเราะเฮฮา		คนหลายคนหัวเราะครื้นเครง
สรวลเสเฮฮา		หัวเราะร่าเริง

ง ๗๓ การตีปีกและตบมือ
ตีปีก		แสดงความดีใจโดยงอข้อศอกแล้วเอาต้นแขนตีสีข้างอย่างไก่ตีปีก
ตบมือ, ปรบมือ		ดูความหมายใน ง ๑๕ 

ง ๘๐  ง ๘๒ กิริยาที่แสดงความเสียใจ
ง ๘๐ การร้องไห้
ร้อง, ร้องไห้; เป่าปี่ (ปาก); ทรงพระกันแสง (ราชา:กษัตริย์), ทรงกันแสง (ราชา:เจ้านาย); กันแสง, พิลาป, โศกา, ไห้ (กวี), กินน้ำตา, เป็นน้ำหูน้ำตา, เสียน้ำตา (สำ)	อาการที่น้ำตาไหลเพราะประสบอารมณ์อันแรงกล้า เช่น สามีทิ้งไปปล่อยให้กินน้ำตารอ, พอดุเข้าหน่อยก็เป็นน้ำหูน้ำตา, ฉันจะไม่ยอมเสียน้ำตาให้ผัวเลวๆ
ร่ำไห้ (เขียน); ร้องห่มร้องไห้ (ไม่ทางการ)		ร้องไห้มาก เช่น นางร่ำไห้ด้วยความอาลัย, เขาร้องห่มร้องไห้ไม่อยากไป
นัยน์ตารื้นๆ, น้ำตาคลอ, น้ำตาคลอเบ้า, น้ำตาคลอหน่วย, น้ำตาซึม, น้ำตาตก, น้ำตานองหน้า, น้ำตาเปี่ยมปริ่มจนเกือบจะหยด, น้ำตาพรั่งพรู, น้ำตาร่วง, น้ำตาร่วงริน, น้ำตารื้นขอบตา, น้ำตาล่อหน่วย, น้ำตาไหล, น้ำตาไหลพราก, น้ำตาไหลอาบแก้ม		มีน้ำตาแสดงว่าร้องไห้
บีบน้ำตา	แกล้งร้องไห้ เช่น ไม่ต้องมาบีบน้ำตาให้สงสาร
ปล่อยโฮ, ร้องไห้โฮ, ร้องไห้โฮๆ		ร้องไห้เสียงดัง เช่น พอรู้ว่าแม่ตายก็ร้องไห้โฮ
ร้องไห้จ้า	ร้องไห้ดังลั่น [ใช้แก่เด็ก] เช่น เด็กร้องไห้จ้าเพราะตกใจ
ร้องไห้แงๆ	ร้องไห้อ่างเด็ก เช่น เด็กร้องไห้แงๆ จะกินขนมก่อนข้าว
ร้องไห้กระจองอแง	เด็กหลายคนร้องไห้ เช่น แม่ไม่อยู่ ลูกร้องไห้กระจองอแง
ร้องงอแง, ร้องโยเย	ร้องไห้กวน เช่น เด็กไม่สบาย ร้องโยเย
ร้องจนงอหาย, ร้องไห้จนงอหาย		ร้องไห้เสียงดังมาก แล้วเงียบหายไปชั่วครู่ก่อนจะได้ยินอีก เช่น ตาหนูร้องไห้จนงอหาย
ร้องไห้กระซิกๆ		ร้องไห้เสียงค่อยๆ เช่น ร้องไห้กระซิกๆ อยู่ข้างคนเจ็บ
ร้องไห้ฟูมฟาย		ร้องไห้มาก
ร้องไห้ฟายน้ำตา	(เขียน)		ร้องไห้น้ำตานองหน้า
ร้องไห้เป็นวรรคเป็นเวร		ร้องไห้มากและเป็นเวลานาน เช่น พอรู้ว่าลูกถูกจับ แม่ก็ร้องไห้เป็นวรรคเป็นเวร
ร้องไห้ร่ำไร		ร้องไห้เป็นเวลานานน่ารำคาญ เช่น อย่าร้องไห้ร่ำไรอยู่เลย
ร้องไห้กระอืดกระอือ	ร้องไห้และสะอื้นเป็นเวลานาน
โศกาดูร, โศกาลัย (กวี)	ร้องไห้สะอึกสะอื้น
โอดกาเหว่า (ปาก)	ร้องไห้คร่ำครวญ
น้ำตาเป็นเผาเต่า (สำ)	ร้องไห้มาก [ใช้แก่ผู้หญิง]
น้ำตาเช็ดหัวเข่า (สำ)	ร้องไห้มาก [ใช้แก่ผู้หญิงที่มีความทุกข์เพราะคู่ครอง]
น้ำตาตกใน (สำ)		กล้ำกลืนความทุกข์ไว้ไม่ร้องไห้

ง ๘๑ การสะอื้น
ถอนสะอื้น, สะอื้น	ถอนใจสะท้อนเป็นระยะๆ มักเป็นอาการร่วมกับร้องไห้ เช่น ก้มหน้าสะอื้น
สะอื้นไห้	ร้องไห้และสะอื้น เช่น สะอื้นไห้อยู่ไปมา
สะอึกสะอื้น; จาบัล, จาบัลย์ (กวี)		ถอนใจสะท้อนเป็นห้วงๆ เป็นเวลานานขณะร้องไห้
สะอื้นถี่ๆ	ถอนใจสะท้อนถี่ๆ ขณะร้องไห้
สะอื้นฮักๆ	ถอนใจสะท้อนถี่ๆ มีเสียงดังขณะร้องไห้
สะอื้นกระซิกๆ		ถอนใจสะท้อนค่อยๆ ขณะร้องไห้

ง ๘๒ การตีอกชกหัวเป็นต้น
ตีอกชกหัว	ทุบตีตนเองเป็นต้น ด้วยความเสียใจ
ตีโพยตีพาย	แสดงความเสียใจจนเกินเหตุโดยร้องไห้คร่ำครวญเป็นต้น

ง ๙๐ กิริยาที่แสดงความรู้สึกโล่งใจหรือกลุ้มใจเป็นต้น
ถอนใจ, ถอนหายใจ	หายใจออกอย่างแรงเมื่อรู้สึกกลุ้มใจหรือโล่งใจเป็นต้น
ถอนใจใหญ่		ถอนใจแรงและยาวเมื่อรู้สึกกลุ้มใจหรือโล่งใจเป็นต้น
ถอนใจเฮือก, ถอนหายใจเฮือก		ถอนใจอย่างแรงเพราะโล่งใจ
ทอดถอนใจ		ถอนใจบ่อยๆ เมื่อรู้สึกไม่สบายใจ

ง ๙๑ กิริยาที่แสดงความโกรธ
เล่นงิ้ว, ออกโขน, ออกงิ้ว (สำ)		ทำท่าทางและส่งเสียงดังแสดงความโกรธ เช่น ไม่กล้ากลับดึก กลัวเมียจะออกงิ้ว
ขบเขี้ยวเคี้ยวฟัน, เข่นเขี้ยวเคี้ยวฟัน	เคี้ยวฟันอยู่ไปมาด้วยความโกรธ
กระแทกกระทั้น		กระแทกตัวหรือข้าวของเพื่อแสดงความไม่พอใจ เช่น น้องถูกตีแล้วทำกระแทกกระทั้น คุณแม่เลยตีช้ำ
ปึงปัง		ทำเสียงดังให้รู่ว่าโกรธ เช่น เขาทำปึงปังไปอย่างนั้นนเอง ไม่โกรธนานหรอก
งอน, ทำตระแหน่แง่งอน		แสดงอาการโกรธหรือไม่พอใจเพื่อให้เขาเอาใจ เช่น งอนป่องๆ เมื่อถูกขัดใจ
กะบอนกะบึง, กะบึงกะบอน, ตะบึงตะบอน	ไม่พูดด้วยหรือพูดเปรียบเปรยกระทบกระแทกเป็นต้น ด้วยความขุ่นเคือง [มักใช้แก่ผู้หญิง] เช่น เธอกะบึงกะบอนไม่ยอมพูดกับสามี
กะฟัดกะเฟียด		พูดหรือทำอาการกระแทกกระทั้นเป็นต้น ด้วยความไม่พอใจ [มักใช้แก่ผู้หญิง] เช่น เธอกะฟัดกะเฟียดที่คนรักมารับช้า
กะเง้ากะงอด, เง้างอด	ทำหน้างอและต่อว่าเป็นต้น โดยหวังให้อีกฝ่ายหนึ่งทำตามใจตน [มักใช้แก่ผู้หญิงและเด็ก] เช่น เมื่อคนรักขัดใจ เธอก็ทำกะเง้ากะงอด
งอดแงด		แสดงความโกรธหงุดหงิด [มักใช้แก่ผู้หญิง] เช่น เธอบ่นงอดแงดที่สามีทำนาฬิกาหาย
ตุปัดตุป่อง	เดินจากไปอย่างโกรธ[มักใช้แก่ผู้หญิง] เช่น เธอเดินตุปัดตุป่องออกไปจากห้อง
สะบัดก้น	ลุกผละไปทันทีด้วยความไม่พอใจ
อาละวาด	แสดงอาการดุร้าย เอะอะหรือคลุ้มคลั่ง
ทำพยศ, ทำฤทธิ์		อาละวาดเพื่อให้เอาใจ [มักใช้แก่เด็ก] เช่น น้องทำฤทธิ์ให้แม่ซื้อหุ่นยนต์
แผลงฤทธิ์, ออกฤทธิ์	อาละวาดด้วยความโกรธเพราะถูกขัดใจ เช่น น้องแผลงฤทธิ์ร้องไห้ไม่ยอมหยุด

ง ๑๐๐ การไม่แสดงความรู้สึก
เฉย		ไม่แสดงความรู้สึก เช่น เขาเฉยไม่ตอบโต้
เฉยเมย		ไม่แสดงว่าสนใจ เช่น เขาเฉยเมยไม่เอาใจภรรยา
นิ่งเฉย		ไม่แสดงอาการตอบโต้ เช่น ไม่อาจนิ่งทนอยู่เฉยได้เมื่อถูกว่า
วางเฉย		ไม่แสดงอารมณ์หรือทีท่า	เช่น เขาวางเฉยไม่สดงว่าเข้าข้างใคร
เมินเฉย		ไม่แสดงว่าอยากได้หรืออยากติดต่อด้วย
เฉยชา, ไม่ยินดียินร้าย	ไม่แสดงว่าชอบใจหรือไม่ชอบใจ เช่น มองแหวนอย่างไม่ยินดียินร้าย
ถืออุเบกขา, มีอุเบกขา	มีความวางเฉยไม่เอนเอียงด้วยชอบหรือชัง
ทำทองไม่รู้ร้อน, ทำเป็นทองไม่รู้ร้อน (สำ)		ไม่แสดงว่ารู้สึกเดือดร้อน

ง ๑๐๑ การบังคับอารมณ์ความรู้สึก	
กลั้น		บังคับความรู้สึกหรือสิ่งที่อยู่ภายในร่างกายไม่ให้แสดงออก
อดกลั้น		บังคับความรู้สึก เช่น พยายามอดกลั้นความโกรธ
อด		บังคับความรู้สึกหรือการกระทำ เช่น เหลืออด, อดหัวเราะไม่ได้
บังคับ		ทำให้เป็นไปดังต้องการ เช่น บังคับใจ, บังคับอารมณ์
สะกด		กดไว้ ไม่ให้ออกฤทธิ์ เช่น สะกดใจ, สะกดความโกรธ
ข่ม		ทำให้ลดความรุนแรง เช่น ข่มใจ, ข่มความรู้สึก
ควบคุม		กำกับดูแล เช่น ควบคุมอารมณ์
ระงับ		ยับยั้งไว้ เช่น ระงับใจ, ระงับอารมณ์
สงบ		ทำให้ไม่ปั่นป่วนรุนแรง เช่น สงบใจ, สงบสติอารมณ์
หักห้าม		บังคับไว้ไม่ให้คิดหรือรู้สึก เช่น หักห้ามความต้องการ
ยับยั้งใจ, ยับยั้งชั่งใจ	บังคับใจไม่ให้คิดหรือรู้สึกต่อไป
อดใจ		ยับยั้งใจไม่ทำตามความต้องการ เช่น อดใจไม่กิน
ตัดใจ		บังคับใจไม่ให้เสียดายหรืออาลัย เช่น ตัดใจขายแหวน
หักใจ; หักอกหักใจ (ไม่ทางการ)		บังคับใจไม่ให้อาลัย เช่น หักใจจาก
ฝืนใจ		ดูความหมายใน จ ๑๒๐
หักห้ามใจ, ห้ามใจ	บังคับใจไม่ให้รู้สึก เช่น ไม่อาจจะห้ามใจไม่ให้รักเธอ
ทำใจ		ทำให้ใจเป็นปรกติไม่คิดฟุ้งซ่าน เช่น ทำใจว่าไม่ใช่ลาภของเรา
กล้ำกลืน	พยายามไม่แสดงความรู้สึกน้อยใจเสียใจเป็นต้น ให้ปรากฏ เช่น กล้ำกลืนความผิดหวัง
อดปรี้ยวไว้กินหวาน (สำ)		อดใจไว้ก่อนเพราะหวังสิ่งที่ดีกว่าข้างหน้า
น้ำขุ่นไว้ใน น้ำใสไว้นอก (สำ)	แม้จะไม่พอใจก็ยังแสดงสีหน้ายิ้มแย้ม
ขันติ		ความอดกลั้นต่อสิ่งที่ไม่พอใจ
กษมา (กวี)	ความอดกลั้น; ความอดโทษ

ง ๑๐๒ การกลบเกลื่อนความรู้สึก
แก้เก้อ		พูดหรือทำเพื่อกลบเกลื่อนความเก้อ เช่น ถามแก้เก้อว่ากลับมาเอาของที่ลืมไว้หรือ
แก้เขิน		เสแสร้งทำกลบเกลื่อนความกระดากใจ เช่น แก้เขินด้วยการมองออกไปนอกห้องขณะร้องเพลง
แก้ขวย		แก้เขิน [มักใช้แก่ผู้หญิง] เช่น เธอแกะเสื่อเล่นแก้ขวย

ง ๑๐๓ การทำท่า
ทำท่า		แสดงให้เห็นว่าจะทำกิริยาอย่างหนึ่ง อาจจะทำจริงหรือไม่ก็ได้ เช่น ทำท่าจะชกเพื่อน
ทำที		แสดงให้เห็นว่าจะทำกิริยาอย่างหนึ่ง แต่ไม่ทำจริง เช่น ทำทีจะซื้อทอง
ออกท่า, ออกท่าออกทาง		แสดงกิริยาอาการเป็นท่าทางต่างๆ
ตั้งท่า		แสดงว่าจะทำ เช่น ตั้งท่าจะอ่าน
เต๊ะท่า, โพสท่า, แอ๊กชั่น, แอ๊กท่า (ปาก)		แสดงท่าให้เหมาะสม เช่น เต๊ะท่าถ่ายรูป
ทำเป็น		ทำเสมือนว่า เช่น ทำเป็นโกรธ

ง ๑๐๔ การทำท่าว่ายิ่งใหญ่
ทำผึ่ง, วางท่า, วางปุ่ม, วางผึ่ง; เก๊ก, เก๊กท่า, จุ๊ย, เต๊ะ, เต๊ะจุ๊ย, เต๊ะท่า, แอ๊ก, แอ๊กอ๊าด (ปาก)	แสดงท่าผึ่งผาย เพราะ คิดว่าตนมีฐานะสูงกว่าผู้อื่น เช่น นั่งวางท่าไม่พูดจากับใคร
วางมาด		แสดงท่าว่ายิ่งใหญ่หรือมีอำนาจ เช่น นั่งวางมาด, วางมาดว่าเป็นนักเรียนนอก
วางเขื่อง, วางโต; กร่าง, เบ่ง, อวดเบ่ง (ปาก)	แสดงท่าว่ายิ่งใหญ่เหนือผู้อื่น
วางโก้		ทำท่าภูมิฐาน
วางขรึม, วางมาดขรึม		ทำหน้าเฉยเมยไม่พูดจา
วางข้อ		แสดงท่าทางว่าเก่งกล้า
วางก้าม		แสดงท่าว่าเป็นนักเลงใหญ่
ทำอำนาจบาตรใหญ่, วางอำนาจ		แสดงอำนาจเหนือผู้อื่น เช่น วางอำนาจว่าเป็นเจ้าของบ้าน

ง ๑๐๕ ลักษณะบุคคลที่เกี่ยวกับการทำกิริยา
เจ้าน้ำตา		ร้องไห้ง่าน ชเน เธอนี่เจ้าน้ำตาฉันยังไม่ได้ว่าอะไรก็ร้องไห้แล้ว
ขี้แง, ขี้แย	ร้องไห้ง่ายและร้องไห้บ่อย เช่น แม่กลับมาแล้วยังร้องไห้อีกขี้แยจริง
บ่อน้ำตาตื้น (สำ)		น้ำตาไหลโดยง่าย เช่น ไม่มีอะไรหรอก ฉันเป็นคนบ่อน้ำตาตื้นอย่างนี้เอง
ขี้งอน, เจ้าแง่แสนงอน, แสนงอน		มักจะงอน เช่น อะไรขัดใจนิดไม่ได้เป็นงอนทันที

ว ๑๑๐  ง ๑๒๑ อาการ
ง ๑๑๐ อาการที่แสดงว่าตกใจหรือกลัว
สะดุ้ง		ไหวตัวทันทีด้วยความตกใจเพราะไม่ทันรู้ตัวหรือไม่ได้นึกคาดหมายไว้เป็นต้น
สะดุ้งเฮือก	ไหวตัวทันทีเพราะตกใจกลัวหรือเพราะเจ็บปวด เช่น เมื่อเหลียวไปเห็นภรรยา เขาก็สะดุ้งเฮือก
สะดุ้งโหยง		ไหวตัวทันทีด้วยความตกใจเพราะไม่ทันรู้ตัว เช่น เขากำลังนั่งเพลินๆ พอแม่เรียกก็สะดุ้งโหยง
สะดุ้งสุดตัว		ไหวตัวทันทีโดยแรง
มืออ่อนตีนอ่อน		มีอาการหมดแรงเพราะรู้สึกตกใจ เสียใจ เป็นต้น อย่างทันทีทันใด
เข่าอ่อน		เข่าหมดกำลังทรุดลง
เหงื่อกาฬแตก, เหงื่อกาฬไหล	เหงื่อแตกด้วยความตกใจกลัวเป็นต้น
หน้าถอดสี	ดูความหมายใน ก ๓๐
ขนลุก		ขนตั้งชันขึ้นเพราะตกใจกลัวหรือเสียวซ่านเป็นต้น
ขนลุกชัน	ขนลุกด้วยความกลัว
ขนลุกเกรียว	ขนลุกตลอดตัวด้วยความกลัวหรือตกใจ
ขนหัวลุก	ผมตั้งชันขึ้นเพราะตกใจกลัว
ขนลุกชัน, ขนลุกพอง		ขนตั้งชันขึ้นเพราะขยะแขยงหรือตกใจกลัวเป็นต้น
ลนลาน		กลัวจนทำอะไรไม่ถูก เช่น ลนลานไขกุญแจให้
กระงกกระเงิ่น, งกเงิ่น, งกๆ เงิ่นๆ		ตัวสั่นเพราะชรา เช่น เดินงกเงิ่นไปที่ประตู; ประหม่าตัวสั่นจนทำอะไรไม่ถูก เช่น ส่งกระเป๋าให้ด้วยท่าทางงกเงิ่น

ง ๑๑๑ อาการที่แสดงว่าโกรธหรือขุ่นเคือง
เป็นฟืนเป็นไฟ		แสดงความโกรธขึ้นมาทันที เช่น พูดผิดหูหน่อยก็เป็นฟืนเป็นไฟ
งุ่นง่าน		ไม่อาจอยู่นิ่งเป็นปรกติได้ เพราะขุ่นเคืองใจ เช่น โกรธงุ่นง่านเมื่อเพื่อนผิดนัด
ฮึดฮัด, ฮึดฮัดกัดฟัน	ขยับกายไปมาแสดงความโกรธ แต่ไม่อาจประทุษร้ายผู้ที่ตนโกรธ

ง ๑๑๒ อาการที่แสดงว่าสบายใจ
ร่าเริง, รื่นเริง, เริงร่า, เริงรื่น	ไม่มีความเศร้าหมอง เช่น ร่าเริงอยู่กับเพื่อนๆ, หัวเราะอย่างรื่นเริง
คึก, คึกคัก	ดูความหมายใน ข ๑๐๑ 
คึกคะนอง	ร่าเริงลำพอง เช่น ทหารทั้งกองทัพดูคึกคะนอง, แกอยู่ในวัยคึกคะนอง
แจ่มใส, ชื่นบาน, เบิกบาน, สดชื่น, สดใส		ดูสบายใจมีความสุข เช่น คู่สมรสยิ้มให้กันอย่างสดชื่น
กะปรี้กะเปร่า		สดชื่นมีกำลัง เช่น ลุกขึ้นอย่างกะปรี้กะเปร่า
มีชีวิตชีวา	สดชื่นร่าเริง เช่น เธอค่อยมีชีวิตชีวาขึ้น

ง ๑๑๓ อาการที่แสดงว่าไม่สบายกายหรือไม่สบายใจ
ซึม		ไม่กะปรี้กะเปร่า [มักเป็นเพราะมีเรื่องให้คิดมากหรือไม่สบาย] เช่น พอรู้ผลสอบเขาก็ซึมไปเลย
เศร้าซึม		ซึมและดูเศ้ราหมอง
เซื่องซึม		มีลักษณะซึมอยู่เป็นปรกติ เช่น ตาคนนี้ท่าทางเซื่องซึมน่ารำคาญ
ซึมกะทือ (ปาก)		ไม่กะปรี้กะเปร่า [มักเป็นเพราะไม่มีอะไรทำ]  เช่น จะมานั่งซึมเซาอยู่ทำไม ไปเที่ยวเสียบ้างซี
ซบเซา		ไม่กะปรี้กะเปร่า [มักเป็นเพราะเหนื่อยล้า] เช่น ไปเที่ยวทั้งวันพอกลับมาก็สลบซบเซา
หงอย, หงอยก๋อย (ปาก)		ไม่กะปรี้กะเปร่า [มักเป็นเพราะไม่ได้เที่ยวไม่ได้เล่น] เช่น เด็กคนนี้ดูหงอยๆ คงเป็นเพราะ ไม่มีเพื่อน
หงอยเหงา, เหงาหงอย		ทั้งหงอยและเหงา เช่น พี่ไปเที่ยวกันหมดปล่อยให้น้องเหงาหงอยอยู่กับบ้าน
เงื่องหงอย	หงอยและซึม เช่น เด็กคนนี้ดูเงื่องหงอย น่าสงสาร
ละห้อยละเหี่ย		ไม่กะปรี้กะเปร่าเพราะมีเรื่องไม่สบายใจ เช่น หน้าตาละห้อยละเหี่ย
ระทดระทวย		ไม่กะปรี้ปะเปร่าเพราะเศร้าโศกหรือเหนื่อยอ่อน เช่น เดินระทดระทวย
กะปลกกะเปี้ย		ดูความหมายใน ค ๔
ร้อนรน		แสดงอาการไม่เป็นสุขเพราะรีบจะทำสิ่งใดสิ่งหนึ่ง เช่น ร้อนรนจะต้องพบกับคู่รักให้ได้, พูดอย่างร้อนรน
กระวนกระวาย		แสดงอาการไม่เป็นสุขเพราะความห่วงกังวล เช่น เขากระวนกระวายเกรงว่าอาจจะถูกเรียกไปสอบสวน
กระสับกระส่าย		ไม่อาจอยู่นิ่งเป็นปรกติได้ด้วยความห่วงกังวล เช่น เขากระสับกระส่ายเมื่อใกล้เวลานัด
ทุรนทุราย	ด้นรนจะให้พ้นจากทรมานหรือดิ้นรนจะให้ได้สิ่งที่ปรารถนา เช่น เขามีอาการทุรนทุรายแล้วก็สิ้นใจ, เขาทุรนทุรายจะไปให้ได้

ง ๑๑๔ อาการที่แสดงว่าผิดหวัง
คอตก		หัวงุบลงมาแสดงอาการผิดหวัง

ง ๑๑๕ อาการที่แสดงว่าถือตัว
คอแข็ง		คอตั้งตรงแสดงอาการถือตัว

ง ๑๑๖ อาการที่แสดงว่าตัดสินใจไม่ได้
ละล้าละลัง		จะต้องไปแต่ยังไปไม่ได้เพราะห่วงของเป็นต้น เช่น ละล้าละลังเก็บของ

ง ๑๑๗ อาการที่แสดงว่าอยากจะกระทำหรือไม่
กระตือรือร้น		มีอาการที่แสดงว่ากระทำด้วยความสนใจ เช่น ฟังเรื่องที่พ่อเล่าอย่างกระตือรือร้น
กุลีกุจอ		ช่วยทำอย่างกะตือรือร้น เช่น กุลีกุจอช่วยยกเก้าอี้
เนือย, เนือยๆ 		มีอาการที่แสดงว่าไม่กะตือรือร้น เช่น เขาเนือยลงมาก, พูดเนือยๆ, ยิ้มเนือยๆ
ขมีขมัน		ลงมือทำทันทีอย่างเต็มใจ เช่น ขมีขมันไปหยิบหนังสือ
กระวีกระวาด		รีบเร่งทำด้วยท่าทางกระฉับกระเฉง เช่น กระวีกระวาดเก็บข้าวของเมื่อถึงเวลาเลิกงาน
อิดเอื้อน		มีอาการไม่เต็มใจ ใช้เวลานานกว่าจะยอมทำ เช่น อิดเอื้อนอยู่นานกว่าจะรับปาก
อิดออด		มีอาการไม่เต็มใจ ไม่ยอมทำโดยง่าย เช่น กว่าจะรับปาก ก็อิดออดต่อรองต่างๆ
กระบิดกระบวน		ดูความหมายใน ซ ๑๒๒
อ้อยอิ่ง		มีอาการแสดงว่าไม่อยากจะละไปง่ายๆ เช่น ยืนอ้อยอิ่งอยู่หน้าร้าน

ง ๑๑๘ อาการที่แสดงว่ามีความผิด
พิรุธ		มีอาการผิดปรกติ น่าสงสัยว่ามีความผิด
กินปูนร้อนท้อง (สำ)	ทำอาการมีพิรุธขึ้นเอง

ง ๑๑๙ ผู้มีพิรุธหรือหวาดระแวงเพราะมีความผิด
ตุ๊กแกกินปูนร้องท้อง (สำ)	ผู้ทำอาการมีพิรุธขึ้นเอง
วัวสันหลังขาด, วัวสันหลังหวะ (สำ)	ผู้มีความผิติดตัวทำให้หวาดระแวง

ง ๑๒๐ อาการไม่มีสติชั่วขณะ
ตะลึง		ชะงักงันไปชั่วขณะหนึ่งเพราะคาดไม่ถึง เช่น เขาตะลึงมองตามเธอไปจนลับตา
ตะลึงตะไล	ตะลึงลืมตัว เช่น นั่งอึ้งตะลึงตะไล เถียงไม่ออก
ตะลึงตะลาน	ตะลึงด้วยความหลงใหลตื่นตาตื่นใจ เช่น เขาดูภาพงามวิจิตรนั้นอย่างตะลึงตะลาน
ตะลึงงัน		ตะลึงนิ่งอยู่ชั่วขณะ เช่น ผู้ชมตะลึงงันจนแทบลืมหายใจ
ตกตะลึง	ตกใจจนชะงักงัน เช่น ตกตะลึงอ้าปากค้าง
ตกตะลึงพรึงเพริด, ตะลึงพรึงเพริด	ตะลึงด้วยความตกใจ เช่น พวกเราตกตะลึงพรึงเพริด ไม่คาดว่าจะเกิดเหตุร้ายอย่างนี้

ง ๑๒๑ อาการที่แสดงว่าง่วง
ตาจะปิด, ตาปรือ		หนังตาบนย้อยต่ำมาก
หัวงุบ		หัวก้มลงโดยเร็ว
โงก	 	หัวเอียงไปมาหรืองุบลงเพราะง่วง
โงกหงุบหงับ		โงกไปมาหลายครั้ง
สัปหงก; คำนับ (ปาก)		หน้างุบลงเพราะง่วง
หาว		ดูความหมายใน ง ๒๗ 

ง ๑๒๒ การหลับ ตื่น และฝัน
ตาแข็ง		ไม่ง่วง เช่น ดื่มกาแฟเข้าไปมากเลยตาแข็ง
ง่วง, ง่วงนอน		อาการที่พร้อมจะหลับ
ง่วงงุน		ง่วงจนไม่รู้สึกตัว
ง่วงเหงา		ง่วงซึม มักเป็นเพราะเงียบและไม่มีเพื่อน
ง่วงเหงาหาวนอน	มีอาการอยากนอนอยู่เป็นปรกติ
สะลึมสะลือ	ครึ่งหลับครึ่งตื่น เช่น ง่วงสะลึมสะลือ, สะลึมสะลือเพราะฤทธิ์ยา
เคลิ้ม		จวนจะหลับ
หลับ; นิทร, นิทรา (กวี)		การพักผ่อนของร่างกายที่มีการรับรู้สภาพแวดล้อมน้อยลง เช่น หลับปุ๋ย, หลับผล็อย, หลับสนิท, หลับใหล, หลับเป็นตาย, หลับอุตุ
นิทารมณ์ (กวี)		การหลับ
งีบ		หลับเป็นเวลาสั้น
ม่อยหลับ	หลับโดยไม่ตั้งใจ
นอนเต็มตา, นอนเต็มอิ่ม		หลับจนพอแก่ความต้องการของร่างกาย
หลับๆ ตื่นๆ	หลับไม่สนิท
หลับใน		หลับในท่านั่งโดยไม่มีท่าทางแสดงให้รู้ เช่น เกิดอุบัติเหตุเพราะคนขับหลับใน
หลับยาม	หลับขณะเฝ้ายาม
เข้าฌาน (สำ)	หลับในท่านั่ง เช่น นิดเข้าฌานไปเสียแล้ว
นอนนก, หลับนก	นั่งหลับ
จำวัด (สมณะ)		นอนหลับ
ตื่น		ไม่หลับ เช่น ตื่นอยู่
ตื่น; ตื่นพระบรรทม (ราชา:กษัตริย์), ตื่นบรรทม (ราชา:เจ้านาย)		ฟื้นจากหลับ เช่น ตื่นนอน
ฟื้นองค์		ฟื้นจากหลับ [ใชแก่ตัวละครที่เป็นกษัตริย์หรือเจ้านาย]
งัวเงีย		ยังไม่ตื่นสนิท เช่น งัวเงียลุกจากที่นอน
เมาขี้ตา (สำ)	การรับรู้บกพร่องเพราะยังไม่ตื่นสนิท
เมาข้าวสุก (สำ)		กินอิ่มแล้วมักง่วงนอน
ตาสว่าง		หายงัวเงีย เช่น ได้ยินเสียงกุกกัก ตาสว่างลุกขึ้น; รู้ความจริงว่าอะไรผิดอะไรถูก เช่น เหตุการณ์ครั้งนี้ทำให้เขาตาสว่างรู้ว่าเข้าใจผิดมานาน
ฝัน; ทรงพระสุบิน, ทรงพระสุบินนิมิต (ราชา:กษัตริย์และเจ้านายชั้นสูง), ทรงสุบิน (ราชา:เจ้านาย); นิมิต (กวี)	เห็นเป็นเรื่องราวเมื่อหลับ
ละเมอ		พูดหรือทำในเวลาหลับ

ง ๑๓๐  ง ๑๔๐ ท่าทาง
ง ๑๓๐ ลักษณะท่าทาง
ท่า, ท่าทาง	อิริยาบถและการเคลื่อนไหว เช่น เธอนี่ท่าดีทีเหลว, ผู้ชายคนนี้ท่าทางดี
ท่าที		กิริยาอาการที่มีสนองตอบสถานการณ์หรือบุคคลเป็นต้น เช่น เราต้องรอดูท่าทีเขาก่อน, เขามีท่าทีขุ่นเคือง
ท่วงที		ลักษณะท่าทาง เช่น เธอมองดูท่วงทีกิริยาของเด็กหนุ่มอย่างสนใจ
ท่วงท่า		การรู้จักวางกิริยาท่าทาง เช่น สังเกตท่วงท่าอาการที่เขาแสดง
หน่วยก้าน	ท่วงทีที่แสดงว่ามีความสามารถ เช่น ลูกเขาหน่วยก้านเข้าที
มาด (ปาก)	ท่าทางที่ดี เช่น มาดนักธุรกิจ
บุคลิก, บุคลิกลักษณะ	ลักษณะท่าทางจำเพาะตัวของแต่ละคน เช่น เขาเดินไหล่ห่อทำให้เสียบุคลิก
บุคลิกภาพ	ลักษณะท่าทางและนิสัยจำเพาะตัว เช่น มีบุคลิกภาพเป็นผู้นำ
แวว		ลักษณะท่าทางที่ส่อให้เห็นว่าจะเป็นคนชนิดใด เช่น เด็กคนนี้มีแววว่าโตขึ้นจะเป็นนักเลง

ง ๑๓๑ ท่าทางที่ระวังกิริยาและท่าทางน่าดู
สำรวม		ระมัดระวังกายวาจาใจให้สงบเรียบร้อย เช่น นั่งอย่างสำรวม
สุภาพ		ไม่ทำให้ผู้อื่นขัดตาขัดใจ เช่น พูดจาสุภาพ, แต่งกายสุภาพ
เรียบร้อย	ไม่ออกนอกกรอบระเบียบของสังคม
สงบเสงี่ยม	สำรวมกิริยาวาจาด้วยเจียมตัว เช่น หลังจากที่ถูกดุแล้วยายต้อยก็ดูสงบเสงี่ยมดี
เสงี่ยมหงิม	สำรวมกิริยาวาจา ดูท่าทางเฉยๆ
หงิม, หงิมๆ	วางกิริยาท่าทางเฉยๆ ไม่ช่างพูด
นุ่มนิ่ม		เรียบร้อยมาก
นุ่มนวล		ไม่แข็งกระด้าง เช่น มีอิริยาบถนุ่มนวล
อ่อนช้อย	ไม่แข็งกระด้างดูงดงาม เช่น รำอ่อนช้อย
กระชดกระช้อย, ชดช้อย		มีจริตกิริยาไม่แข็งกระด้างดูงดงาม เช่น ไหว้กระชดกระช้อย, จริตกิริยาชดช้อย
แช่มช้อย	มีกิริยามารยาทดูงดงาม เช่น มารยาทแช่มช้อย

ง ๑๓๒ ท่าทางที่ไม่ระวังกิริยาและท่าทางไม่น่าดู
หลุกหลิก	อยู่ไม่นิ่ง ไม่สำรวม เช่น เขาดูหลุกหลิกไม่น่าไว้ใจ
กระโดกกระเดก		กิริยามารยาทไม่เรียบร้อย [มักใช้แก่ผู้หญิง] เช่น เด็กคนนี้ท่าทางกระโดกกระเดกไม่สมเป็นผู้หญิง
กระดกกระดนโด่ (ปาก)		ท่าทางเก้กังไม่เรียบร้อย
กะเปิ๊บกะป๊าบ, เปิ๊บป๊าบ (ปาก)	พูดเสียงดังเอะอะและไม่ระมัดระวังวาจาหรือท่าทาง [มักใช้แก่ผู้หญิง] เช่น น้องฉันกะเปิ๊บกะป๊าบ จะพาไปด้วยก็อายเขา
กระด้าง, แข็งกระด้าง	ไม่นุ่มนวล
กระดางลาง	ไม่ได้ขัดเกลา
แข็งกร้าว	ไม่ยอมอ่อนให้โดยง่าย เช่น ฝ่ายตรงข้ามยังคงแข็งกร้าวไม่สนใจข้อเสนอของเรา
ยวน, ยวนยี, ยียวน	ก่อกวนให้เกิดโทสะ

ง ๑๓๓ ท่าทางที่ดัดกิริยา
มีจริต; มีจริตจะก้าน (ไม่ทางการ)		มีกิริยาที่ปรุงแต่งให้น่าดู
ดัดจริต; กระแดะ, กระแดะกระแด๋, แดะแด๋, แด๊ะแด๋, สะดิ้ง, สะดุ้งสะดิ้ง (ปาก)	มีกิริยาที่ปรุงแต่งจนเกินงาม
ดีดดิ้น		มีกิริยาสะบัดสะบิ้งเล่นตัว เช่น อย่าทำดีดดิ้นไปหน่อยเลย
กระตุ้งกระติ้ง, ตุ้งติ้ง	มีกิริยาชดช้อย
สะบัดสะบิ้ง	สะบัดมือหรือผลักไสเป็นต้น เหมือนไม่ต้องการให้ถูกต้องตัว

ง ๑๓๔ ท่าทางน่านับถือ
สง่า, สง่าผ่าเผย		ดูน่านับถือยำเกรง เช่น ท่าทางสง่า, เดินอย่างสง่าผ่าเผย
ผึ่ง	ตั้งกายตรง ดูสง่า เช่น วางท่าผึ่ง, นั่งผึ่ง
ผึ่งผาย		มีกายตรง ดูสง่า เช่น เดินอย่างผึ่งผาย
ภูมิฐาน		มีลักษณะซึ่งแสดงว่ามีเกียรติหรือเงินทอง

ง ๑๓๕ ท่าทางไม่น่านับถือ
จ๋อง, จ๋องกรอด (ปาก)		ไม่สง่า ไม่ภูมิฐาน

ง ๑๓๖ ท่าทางที่แสดงว่าเร่งรีบ
ลุกลน, ลุกลี้ลุกลน	รีบร้อนจนไม่เรียบร้อย เช่น ดูท่าทางลุกลนมีพิรุธ, ทำท่าลุกลี้ลุกลนจนน่าสงสัย
ร้อนรน		ดูความหมายใน ง ๑๑๓ 

ง ๑๓๗ ท่าทางที่ไม่รู้ว่าควรทำอย่างไร	
เปิ่น, เปิ่นเทิ่น, เปิ่นเทิ่นมันเทศ (ปาก)	ผิดแปลกจากหมู่หรือผิดกาละเทศะ เช่น เขาเปิ่น ตบมือขณะที่เพลงยังไม่จบ
เด๋อ (ปาก)	ไม่รู้จะวางตัววางหน้าอย่างไร เช่น ไม่อยากไปคนเดียวกลัวจะเด๋อ
เด๋อด๋า, เด่อๆ ด๋าๆ (ปาก)		ทำท่าไม่รู้เรื่อง เช่น พอถูกถามเข้าก็ทำหน้าเด๋อด๋า
กะเร่อกะร่า, เร่อร่า	ไม่รู้ว่าควรจะทำอย่างไร เช่น ท่าทางเร่อร่า ไม่รู้ว่าจะทำตัวอย่างไร
เงอะงะ, เงอะๆ งะๆ	เคลื่อนไหวช้าและติดขัดเพราะประหม่าหรือไม่ชำนาญ เช่น มีท่าทางเงอะงะเมื่ออยู่ต่อหน้าสาวสวย
เก้อเขิน, เคอะเขิน	ท่าทางไม่สบายใจไม่เป็นตัวของตัวเอง เช่น พูดจาเคอะเขิน
เก้กัง, เก้ๆ กังๆ		มีทีท่าไม่รู้ว่าควรจะทำอย่างไร [มักใช้แก่กิริยา ยืน] เช่น ยืนเก้กัง

ง ๑๓๘ ท่าทางที่แสดงว่าอยากทำร้าย
กระเหี้ยนกระหือรือ	แสดงว่าใคร่จะเข้าทำร้าย เช่น สมุนโจรท่าทางกระเหี้ยนกระหือรือจะเข้าทำร้าย

ง ๑๓๙ ท่าทางที่แสดงว่าไม่อยากติดต่อด้วย
ชาเย็น, เย็นชา		แสดงว่าไม่ต้องการเป็นมิตร
มึน, มึนชา		แสดงว่าไม่ต้องการติดต่อด้วยเพราะไม่พอใจเป็นต้น เช่น ดูท่าเขามึนๆ ไม่ยิ้มแย้ม, เขาทำท่ามึนชา ไม่ทักทายฉัน
มึนตึง		แสดงว่าไม่ต้องการติดต่อด้วยและขุ่นเคือง เช่น เขาทำมึนตึงกับฉันราวกับโกรธกันมานาน
ปึ่ง, วางปึ่ง	ทำท่าไว้ยศไม่อยากพูดจาด้วย เช่น ทำท่าปึ่ง
ปั้นปึ่ง		ว่างท่าเฉยอยู่ไม่พูดจา อาจเป็นเพราะเย่อหยิ่งไม่พอใจหรือไม่ไยดีด้วย
ปึ่งชา		แสดงอาการเฉยเมยคล้ายกับโกรธ เช่น เขานั่งเฉยมีท่าทีปึ่งชา

ง ๑๔๐ ท่าทางที่แสดงว่าไม่ผูกพันเหมือนเดิม
ห่างเหิน, เหินห่าง	ไม่สนิทสนมดังเก่า เช่น เขามีท่าห่างเหิน
เมินหมาง, หมางเมิน	หมองใจจนห่างเหิน เช่น ทำท่าหมางเมินไม่ทักทาย

ง ๑๔๑ ท่าทางที่แสดงว่าไม่กลัว
องอาจ		แสดงความมั่นใจไม่กลัวเกรง เช่น เผชิญภัยอย่างองอาจ
อาจหาญ	องอาจ เช่น มีท่าทีอาจหาญ; กล้ากระทำ เช่น ไม่อาจหาญสู้กับเขา
ก๋ากั่น		อวดกล้า [มักใช้แก่ผู้หญิง]

ง ๑๔๒ ท่าทางที่แสดงว่าอาย
กระมิดกระเมี้ยน		ทำปิดๆ บังๆ ไม่เปิดเผยด้วยความอายหรือไม่แน่ใจ เช่น กระมิดกระเมี้ยนยื่นดอกไม้ให้ครู
เอียงอาย		เอียงหน้าหรือก้มหน้าน้อยๆ ด้วยความอาย เช่น หนูน้อยยิ้มเอียงอาย
ขัดเขิน		กระดากจนทำท่าไม่ถูก
ขวยเขิน, ขวยอาย, สะทกสะเทิ้น, สะเทิ้น, สะเทิ้นเขินอาย		ไม่กล้าสบตาเป็นต้น ด้วยความอาย [ใช้แก่ผู้หญิง] เช่น นางมีท่าทีขวยเขิน

