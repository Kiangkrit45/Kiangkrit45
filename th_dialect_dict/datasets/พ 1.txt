พ 1 -   พ  101
สิ่งและสถานที่ที่เกี่ยวกับนันทนาการ  ศิลปะ  ศาสนา  ความเชื่อ  และขนบประเพณี

พ 1 -  พ  21    สิ่งที่เกี่ยวกับนันทนาการ
พ  1  สิ่งที่ใช้ในการเล่น
เครื่องเล่น	ของสำหรับเล่น
ของเล่น		ของสำหรับเด็กเล่น
ตุ๊กตา		รูปคนหรือสัตว์  เป็นต้น  ขนาดมักเล็กกว่าตัวจริง
ลูกข่าง		ลูกกลม  มีเดือย  ใช้ปั่นให้หมุนด้วยมือหรือด้วยเชือก
ลูกหิน		ลูกกลมทำด้วยหิน  เป็นต้น
หนังสติ๊ก	เครื่องยิงทำด้วยแถบยางผูกติดกับไม้ที่เป็นง่าม
ว่าว		สิ่งที่มีรูปต่าง ๆ มีไม้เบา ๆ  เป็นต้น  เป็นโครง  แล้วปิดด้วยกระดาษหรือผ้าบาง ๆ ปล่อยให้ลอยตามลมขึ้นไปในอากาศ  โยมีสายเชือกหรือป่านยึดไว้  มีหลายชนิด  เช่น  ว่าวจุฬา ,  ว่าวปักเป้า, ว่าวอีลุ้ม,  ว่าอีแพรด,  ว่าวดุ๋ยดุ่ย, ว่าหง่าว, ว่าวงู, ว่าวนก, ว่าวตะขาบ
เครื่องร่อน	เครื่องบินจำลองลำเล็ก ๆ ที่ร่อนด้วยกำลังลมหรือเครื่องยนต์เล็ก ๆ
ลูกช่วง		ผ้าที่ม้วนเป็นลูกกลมสำหรับโยนในการเล่นช่วงชัย
ชิงช้า		ที่นั่งผูกด้วยเชือก  2  ข้าง  แขวนไว้สำหรับนั่งหรือยืนไกวไปมา
กระเช้าสวรรค์,  ชิงช้าสวรรค์		กระเช้าโลหะซึ่งห้อยติดอยู่เป็นระยะ ๆ ระหว่างโครงของล้อโลหะขนาดใหญ่คู่ขนานกัน   หมุนด้วยแรงกลในแนวตั้งรอบแกนที่ติดอยู่กับที่  มีที่นั่งในกระเช้า
กระดานลื่น, ไม้ลื่น		กระดานที่ตั้งสูงทอดต่ำลงไปดานหนึ่งให้เด็กเล่นโดยไถลตัวลง
กระดานหก, ไม้กระดก		กระดานให้เด็กเล่น  หกขึ้นหกลงได้
ม้าหมุน		ม้าเด็กเล่น  มีกลไกให้หมุนได้รอบ ๆ
รถเหาะ		รถที่วิ่งตามรางสูง ๆ ต่ำ ๆ ให้คนนั่งหวาดเสียว

พ  2    ส่วนประกอบของว่าว
ซุง, สายซุง		เชือก 2 เส้นที่ผูกกับอกว่าวสำหรับต่อกับสายป่านเพื่อให้ว่าวต้านลมได้ตรงตัว
อก		ไม้ที่เป็นโครงกลางตัวว่าว
จำปา		เครื่องหน้าซุงว่าวจุฬา  รูปเป็นกลีบเหมือนกลีบดอกจำปา   [ ล . ว่า  ดอก ]
เหนียง		สายป่านที่ผูกยาวห้อยเป็นบ่วงจากสายซุงว่าวปักเป้า
ขากบ 		ขาของว่าวจุฬา
ปีก		ส่วนที่ยี่นออกทางด้านข้างของว่าว
หาง		ส่วนที่ห้อยยาวจากตัวว่าว
อูด		เครื่องที่ทำให้ว่าวมีเสียงดังเมื่อถูกลมพัด
ลูกปลา		กระดาษที่ทำเป็นชิ้นเล็ก ๆ ปิดตามตัวว่าว  เพื่อตรึงด่ายสักติดกับกระดาษ

พ 3  อาการของว่าว
ติดลม		อาการที่ว่าวขึ้นไปสูงได้ลมพยุงให้ทรงตัวอยู่
กินลม		ต้านลม
กินซ้าย		เคลื่อนล้ำไปทางซ้ายมาก
กินขวา		เคลื่อนล้ำไปทางขวามาก
กินหน้า		ลักษณะอาการของว่าวที่สายซุงบนสั้น
กินหลัง	 	ลักษณะอาการของว่าวที่สายซุงบนยาว
กินหาง		ลักษณะการของว่าวที่เสียหางตัวเอง
คว้า		อาการที่หัวว่าวปักลงที่ว่าวอีกฝ่ายหนึ่งแล้วช้อนขึ้นดึงให้ว่าวอีกฝ่ายหนึ่งติดมา  เช่น  จุฬาคว้าติดปักเป้า
ตกท้องช้าง	ดูความหมายใน  ท  133
ขาดลอย		สายป่านขาดทำให้ว่าวหลุดลอยไป
เข้าปิ้ง		อาการที่ว่าวปักเป้าติดสายป่านแล้วกระดิกไม่ไหว  เช่น  ปักเป้าถลำเหนียงเข้าปิ้งจุฬา
ถีบตัว		พุ่งขึ้นอย่างรวดเร็ว  เช่น  ว่าวถีบตัวขึ้นสูง

พ   4   สิ่งที่ใช้ในการรื่นเริง
สายรุ้ง 		กระดาษสีต่าง ๆ ทำเป็นแถบเล็กยาว  ใช้ขว้างแสดงความรื่นเริงหรือตกแต่งสถานที่
ลูกปา		แถบหรือชิ้นกระดาษสีต่าง ๆ ที่ใช้โปรยหรือขว้างปากันในงานรื่นเริง
ลูกโป่ง, ลูกโป่งสวรรค์,  ลูกสวรรค์		ลูกยางที่อัดด้วยแก๊สไฮโดรเจนทำให้ลอยได้
ดอกไม้เพลิง,  ดอกไม้ไฟ		เครื่องสำหรับจุดในงานเทศกาล  เป็นต้น  ทำด้วยกระบอกไม้ไผ่ เป็นต้น  บรรจุดินดำ  มีหลายชนิด

พ  5  ดอกไม้ไฟชนิดต่าง ๆ
กรวด, จรวด		ดอกไม้ไฟทำด้วยไม้อ้อบรรจุดินดำ  เมื่อจุดจะพุ่งปราดขึ้นสู่อากาศ
บ้องไฟ, บั้งไฟ		กรวดขนาดใหญ่    [ ล . ว่า  บ้อง, บั้ง, ถ้าจุดแล้วว่า  ลูก ] 
อ้ายตื้อ			ดอกไม้ไฟทำด้วยไม้รวกขังข้อบรรจุดินดำ  เมื่อจุดจะลอยหมุนคว้าง
ไฟพะเนียง		ดอกไม้ไฟมักทำด้วยกระบอกไม้ไผ่  บรรจุดินดำ  เมื่อจุดไฟจะออกจากปากกระบอกพุ่งขึ้นสูงแตกเป็นประกาย
ตะไล		ดอกไม้ไฟทำด้วยกระบอกไม้ไผ่บรรจุดินปืนที่ทำด้วยดินประสิวกับถ่านไม้และตอกให้แน่น  มีปีกเป็นวงกลม
ลูกหนู		ดอกไม้ไฟทำด้วยกระบอกไม้ไผ่บรรจุดินดำ  ห้อยอยู่กับเชือกซึ่งขึงกับหลัก  เมื่อจุดจะแล่นไปตามเส้นเชือกแล้วระเบิดแตกออก
ดอกมะตาด ,  ดอกไม้ตาก		ดอกไม้ไฟทำด้วยกระบอกไม้   บรรจุดินปืนจุดมีสีต่าง ๆ
ดอกไม้เทียน	ดอกไม้ไฟรูปเหมือนเทียนจุดมีสีนวล
ดอกไม้น้ำ	ดอกไม้ไฟที่จุดทิ้งลงน้ำ  มีอ้ายตื้อ  ควาย  ปลาช่อน
กังหัน		ดอกไม้ไฟที่จุดแล้วหมุนอย่างกังหัน  [ ล . ว่า  ต้น ]  
ประทัด		เครื่องดอกไม้ไฟของจีน  ทำด้วยกระดาษสีแดงห่อดินปืน  มีชนวนสำหรับจุดมีเสียงดัง
ประทัดลม	เครื่องดอกไม้ไฟทำด้วยกระดาษห่อเม็ดกรวดคลุกกรดให้ขว้างเล่นให้มีเสียงดัง
ฝนเสน่หา	ดอกไม้ไฟที่มีประกายไฟพุ่งออกมาคล้ายไฟพะเนียงแต่หมุนรอบตัว
ฝอยทอง	ดอกไม้ไฟคล้ายไฟพะเนียง

พ  6  เรือนดอกไม้ไฟ
ระทา		เรือนดอกไม้ไฟที่มีรูปสี่เหลี่ยมสูงสำหรับจุดในงานเมรุ  เป็นต้น

พ 7   สิ่งที่ใช้ในการเล่นกีฬา
เครื่องกีฬา	สิ่งที่ใช้ในการเล่นกีฬา
ไม้		สิ่งที่ใช้ตี เป็นต้น  ทำด้วยวัสดุต่าง ๆ  มีรูปร่างและขนาดต่าง ๆกันแล้วแต่ว่าจะใช้ในการเล่นกีฬาชนิดใด  เช่น  ไม้กอล์ฟ, ไม้เบสบอล ,  ไม้ตีปิงปอง
ลูก		สิ่งสำหรับใช้ไม้ตี  เป็นต้น  ทำด้วยวัสดุต่าง ๆ  มีรูปร่างและขนาดต่าง ๆ กัน  แล้วแต่ว่าจะใช้ในการเล่นกีฬาชนิดใด  เช่น ลูกรักบี้, ลูกปิงปอง, ลูกเทนนิส
บอล, ลูกบอล	ลูกกลมกลวงในทำด้วยยาง
ตะกร้อ, ลูกตะกร้อ	ลูกกลมสานด้ายหวายเป็นตา ๆ  สำหรับเตะ   [ ล . ว่า  ลูก ]
ลูกขนไก่ ;  ลูกแบด (ปาก)		สิ่งที่ทำด้วยขนไก่หรือขนนกปักลูกกลมเรียงเป็นวง  ใช้ตีโต้ตอบกันในการเล่นแบดมินตัน
จักร		สิ่งที่มีลักษณะเป็นวงกลมอย่างล้อรถ
แหลน		สิ่งที่มีรูปกลมยาว ปลายแหลมมีด้ามยาว  ใช้พุ่ง  [ ล . ว่า   อัน ]
แร็กเกต		สิ่งที่มีลักษณะเป็นวงกลมรีขึงเอ็น  สำหรับตีเทนนิสหรือแบดมินตัน
ตาข่าย ; เน็ต (ปาก)	ด้ายที่ถักเป็นตา ๆ อย่างข่าย  ใช้ในการเล่นแบดมินตัน  เทนนิสหรือวอลเลย์บอล

พ   8   สิ่งที่ใช้ในการพนัน
ไพ่		เครื่องเล่นการพนันทำเป็นแผ่นบาง ๆ มีหลายชนิด  เช่น  ไพ่ป๊อก  ไพ่ตอง  [ ล . ว่า  สำรับ ; ถ้าแต่ละใบว่า  ใบ ]
ลูกเต๋า,ลูกบาศก์		ลูกเหลี่ยม 6 ด้านมีแต้ม  ใช้ทอดเล่นสกาหรือพนันแต้ม   เป็นต้น
ขลุกขลิก, เต๋าเขย่า	เครื่องเล่นการพนันใช้ลูกเต๋า 3 ลูก  ใส่จานมีฝาครอบเขย่าแล้วเปิดออกมานับแต้ม
สกา		เครื่องเล่นการพนันซึ่งใช้ลูกบาศก์ทอด   แล้วเดินตัวสกาตามแต้มลูกบาศก์
เติ่ง		ที่สำรหับทอดลูกบาศก์ในการเล่นสกา  รูปกระปุก  ทำด้วยงาหรือไม้แข็งมีรูข้าง ๆ สำหรับลูกออก   [ ล . ว่า   ใบ ]
ต่อแต้ม		เครื่องเล่นการพนันซึ่งทำเป็นรูปไม้สี่เหลี่ยมเล็ก ๆ 2 ตอน  มีแต้มตั้งแต่ 1 ถึง  6

พ   10   เครื่องดนตรี
เครื่องดนตรี	เครื่องมือสำหรับทำให้เกิดเสียงดนตรี  แบ่งออกเป็นเครื่องดีด  เครื่องสี  เครื่องตี  และเครื่องเป่า
เครื่องดีด	เครื่องดนตรีที่ผู้เล่นใช้มือหรืออุปกรณ์ในการดีด  ดีดที่สายของเครื่องดนตรีนั้น
เครื่องสี		เครื่องดนตรีที่ผู้เล่นใช้คันชักสีไปมาบนสายของเครื่องดนตรีนั้น
เครื่องตี		เครื่องดนตรีที่ผู้เล่นใช้มือหรือไม้ตีเครื่องดนตรีนั้น
เครื่องเป่า	เครื่องดนตรีที่ผู้เล่นใช้ปากเป่าให้ลมเข้าไปในเครื่องดนตรีนั้น

พ  11   เครื่องดีด
จะเข้		เครื่องดีดมีรูปร่างคล้ายตัวจระเข้มีสาย 3  สาย  มีนมเป็นฐานรองสาย สำหรับกดนิ้วให้มีเสียงสูงต่ำ  11 นม มีขา 5  ขา  [ ล . ว่า  ตัว ]
พิณ		เครื่องดีดชนิดหนึ่ง  เช่น คนธรรพ์ดีดพิณ  [ ล . ว่า  คัน ]
กระจับปี่	พิณ 4 สาย  [ ล . ว่า  คัน ]
เพลี้ย, เพี้ย	เครื่องดีดทำด้วยไม้ไผ่คล้ายจ้องหน่อง  [ ล . ว่า   คัน ]
ซึง		เครื่องดนตรีพื้นเมืองของภาคเหนือ  รูปร่างคล้ายกระจับปี่  มีสาย 4  สาย
เจ่ง, เจ้ง		เครื่องดนตรีจีนชนิดหนึ่งมีสายสำหรับดีด  คล้ายจะเข้   [ ล . ว่า  ตัว ]

พ   12   เครื่องสี
ซอ		เครื่องสีในพวกเครื่องสายหรือมโหรี    มีสายและคันชัก  มีหลายชนิด  เช่น  ซอด้วง  มีเสียงแหลมเล็ก  ซออู้  มีเสียงทุ้ม   [ ล . ว่า   คัน ]

พ   13   เครื่องตีที่ทำด้วยไม้
โกร่ง		เครื่องตีทำด้วยไม้ไผ่ทั้งลำ  ใช้ซีกไม้ไผ่ตีให้เป็นจังหวะ  ใช้ร่วมวงปี่พาทย์ในการบรรเลงเพลงหน้าพาทย์ตอนตรวจพลยกทัพ
กรับ		เครื่องตีมีหลายชนิด  ได้แก่  กรับคู่  ทำด้วยไม้ไผ่ผ่าซีก  ทำเป็น  2   อัน  ตีให้ผิวกระทบกันทางด้านแบน, กรับพวง  ทำด้วยไม้บาง ๆ หรือแผ่นทองเหลืองหรืองาหลาย ๆ อัน  เจาะรูตอนหัวร้อยเชือกใช้ตีเป็นจังหวะในการขับร้องเพลงเรือ  ดอกสร้อย  สักวา  เป็นต้น ,  กรับเสภา  ทำด้วยไม้แก่นเป็นรูปสี่เหลี่ยม   ใช้ประกอบในการขับเสภา   [ ล . ว่า  คู่ ;  ถ้าเป็นกรับพวงว่า  พวง ]
ระนาด		เครื่องตีที่วิวัฒนาการมาจากกรับ  คือ  เอากรับหลาย ๆอันมาเรียงกันตีให้เกิดเสียง  ไม้กรับที่เรียงกันนั้นมีขนาดต่าง ๆ กัน เรียก  ลูกระนาด  เอาลูกระนาดร้อยเชือกขึงไว้กับรางรูปคล้ายลำเรือหรือวางบนรางมีไม้ตี  2  อัน  มีหลายชนิด  เช่น  ระนาดเอก,  ระนาดทอง  [ ล . ว่า   ราง ;  ลูกระนาดที่ร้อยเข้าเป็นชุดว่า  ผืน ;  แต่ละลูกว่า  ลูก ]
โปงลาง		เครื่องดนตรีพื้นเมืองของภาคอีสาน  มีลักษณะเป็นท่อนไม้กลมผูกร้อยเรียงกันตามลำดับขนาดและลำดับเสียงเช่นเดียวกับระนาด  แต่มีขนาดใหญ่กว่า  [ ล . ว่า  ผืน ]

พ   14    เครื่องตีที่ทำด้วยโลหะ
ฉิ่ง		เครื่องตีรูปคล้ายถ้วยชาไม่มีก้น   สำรับหนึ่งมี  2  ฝา  เจาะรูสำหรับร้อยเชือก  ใช้ถือตีให้กระทบกัน   [ ล . ว่า  ข้าง, คู่, อัน ]
ฉาบ		เครื่องตีรูปคล้ายฉิ่งแต่ใหญ่กว่า  กว้างกว่าและบางกว่า  ตอนกลางมีปุ่มกลม   เจาะรูตรงกลางสำหรับร้อยเชือก  ใช้ตีถือให้กระทบกัน   [ ล . ว่า   ข้าง,  คู่,  อัน ]
ฆ้อง		เครื่องตีรูปคล้ายฉาบ  แต่หนากว่า  เจาะรูร้อยเชือกสำหรับผูกห้อยหรือแขวน  ใช้ไม้ตีปุ่มตรงกลางมีหลายชนิด   เช่น  ฆ้องโหม่ง   ฆ้องกระแต     [ ล . ว่า   ใบ;  ถ้าเป็นฆ้องวง  ว่า   วง ;  แต่ละลูกว่า ลูก ]
ขิม		เครื่องตีรูปคล้ายพระจันทร์ครึ่งซีกสายเป็นลวดทองแดง  ใช้ไม้ตี   [ ล . ว่า   ตัว ]
กลองมโหระทึก,  มโหระทึก	กลองหน้าเดียวทำด้วยโลหะผสม   ใช้ตีเป็นสัญญาณและประโคมในพระราชพิธีต่าง ๆ  [ ล . ว่า  ใบ, ลูก ]

พ  15  เครื่องตีที่ขึ้นหนัง
กลอง;  เภรี, ไภริน, ไภรี (กวี)	เครื่องตีทำด้วยไม้ เป็นต้น  มีลักษณะกลมกลวง  ขึงด้วยหนัง  มีหลายชนิด  เช่น  กลองรำมะนา  มีรูปกลมแบนและตื้น   ขึ้นหนังหน้าเดียว,  กลองยาว  มีรูปยาวมากขึ้นหนังหนาเดียว  ,  กลองมลายู  ขึ้นหนัง 2 หน้า ร้อยโยงด้วยสายหนัง,  กลองชนะ  ลักษณะเหมือนกลองมลายูแต่สั้นและอ้วนกว่า ,  กลองแขก  ขึ้นหนัง 2 หน้า  ร้อยโยงด้วยหวาย ,  กลองทัด  ขึ้นหนัง 2 หน้าใช้ในวงปี่พาทย์,  กลองเปิงมาง  ขึ้นหนัง  2  หน้า มีรูปยาวและมีสายคล้องคอให้เดินตีได้,  กลองสองหน้า  คล้ายกลองเปิงมาง  แต่ใหญ่ยาวกว่า  [ ล . ว่า   ใบ, ลูก ]
ตะโพน		กลองขึ้นหนัง 2  หน้า หน้าหนึ่งใหญ่  หน้าหนึ่งเล็ก  ตรงกลางป่อง   [ ล . ว่า   ใบ,ลูก ]
โทน, ทับ	กลองขึ้นหนังหน้าเดียวคล้ายกลองยาว  แต่เล็กและสั้นกว่ามี 2  ชนิด ได้แก่  โทนชาตรีกับโทนมโหรี    [ ล . ว่า   ใบ,ลูก ]
บัณเฑาะว์	กลองสองหน้าขนาดเล็ก  หัวท้ายใหญ่  กลางคอด  มีหลักอยู่ตอนบน  ผูกตุ้มห้อยลงมาทางหน้ากลอง  ใช้ไกวให้ตุ้มแกว่งกระทบหน้ากลองทั้ง 2  ข้าง
ทะเทียด		กลองแขกมี 2  หน้า  หน้าหนึ่งใช้มือตี  อีกหน้าหนึ่งใช้ไม้ตี  ใช้ในกระบวนแห่  [ ล . ว่า   ใบ,ลูก ]
เทิงบอง,  เทิ้งบ้อง	กลองยาว  [ ล . ว่า   ชุด ]

พ  16   เครื่องเป่า
ปี่		เครื่องเป่าเพื่อบรรเลง  มีหลายชนิด  เช่น ปี่ชวา, ปี่นอก, ปี่ใน   [ ล . ว่า  เลา ]
ขลุ่ย		เครื่องเป่า  มักทำด้วยไม้รวก  เจาะรูตามยาว   มีระยะห่างพอควรสำหรับเอานิ้วปิดและเปิดให้เป็นเพลงเมื่อเป่า  มีหลายชนิด  เช่น  ขลุ่ยเพียงออ  มีเสียงทุ้ม ,  ขลุ่ยหลิบ  มีเสียงเล็ก    [ ล . ว่า   เลา ]  
แตร		เครื่องเป่าทำด้วยโลหะมีปากบานมีหลายชนิด  เช่น  แตรงอน  มีปลายบานและโค้งงอนใช้ในงานพระราชพิธี ,  แตรฝรั่ง,  แตรลำโพง  มีปลายบานอย่างดอกลำโพง   [ ล . ว่า   ตัว ]
แคน		เครื่องดนตรีพื้นเมืองของอีสานทำด้วยไม้ซางผูกเรียงต่อกับเต้าแคน  สำหรับเป่าเป็นเพลง  [ ล . ว่า   เต้า ]
เรไร		เครื่องดนตรีทำด้วยไม้ซางอันเดียว มีเต้าสำหรับเป่า   [ ล . ว่า   เต้า ]

พ  17   เครื่องดนตรีที่ใช้ชักหรือเขย่า
จ้องหน่อง  	เครื่องดนตรีที่ใช้ปากคาบแล้วกระตุกหรือชักด้วยเชือกให้สั่นดังเป็นเสียงดนตรี   [ ล . ว่า   ตัว ]
อังกะลุง		เครื่องดนตรีของชวา  ใช้เขย่า  [ ล . ว่า  ตับ, ตัว, ชุด ]

พ   18   ส่วนของเครื่องดนตรี
นม		ส่วนของซอหรือจะเข้ที่มีลักษณะเป็นปุ่มคล้ายนม  เป็นฐานร้องรับสายเมื่อกดนิ้วขณะดีดทำหมีเสียงสูงต่ำ   [ ล . ว่า   นม ]
หย่อง		ส่วนที่ใช้หนุนหรือรองสายเครื่องดนตรีมี  ซอ  ขิม  จะเข้  ไวโอลิน เป็นต้น  [ ล . ว่า  อัน ]
ทวน		ส่วนปลายคันซอของไทย ;  ส่วนประกอบเสริมต่อของปี่ในหรือปี่อื่น ๆ  ที่มีลักษณะอย่างเดียวกัน
กำพวด, ลิ้นปี่	ส่วนประกอบของปี่ซึ่งทำให้เกิดเสียงเวลาเป่า  สอดติดอยู่กับเลาปี่
โขน		ส่วนสุดทั้ง  2  ข้างของรางระนาดหรือฆ้องวงที่งอนขึ้น
ไม้นวม		ไม้ตีระนาดพันด้วยนวม
ไม้แข็ง 		ไม้ตีระนาดอย่างแข็งทำให้เสียงดังมาก
คันชัก		ไม้สีซอ   [ ล . ว่า  คัน ]

พ   19    เครื่องดนตรีตะวันตก
เปียโน 		เครื่องดนตรีที่เล่นโดยกดคีย์ลงลนคีบอร์ด
ออร์แกน	เครื่องดนตรีคล้ายเปียในแต่เล็กกว่า   [ ล . ว่า   หลัง, เครื่อง, ตัว  ]
ออร์แกนไฟฟ้า,  อิเล็กโทน 	ออร์แกนที่ใช้บังคับด้วยไฟฟ้า   [ ล . ว่า   หลัง, เครื่อง, ตัว  ]
 หีบเพลงชัก,  แอกคอเดียว	เครื่องดนตรีประเภทเครื่องลม  ประกอบด้วยหีบ 2  หีบเชื่อมต่อกันด้วยท่อลมพับ  2  ด้าน  ด้านขวามือมีปุ่มกดหรือมีแผงแป้นนิ้ว  ด้านซ้ายมือมีปุ่มกดบรรเลงเสียงต่ำและเสียงประสาน
ไวโอลิน		เครื่องดนตรีมี 4  สาย  มีคันชักสำหรับสี   [ ล . ว่า   คัน ]
เชลโล		เครื่องดนตรีเหมือนไวโอลิน  แต่ใหญ่กว่าและเสียงทุ้มกว่า  [ ล . ว่า ตัว ]
 วิโอลา		เครื่องดนตรีเหมือนไวโอลิน  มีขนาดใหญ่แต่เล็กกว่าเชลโล  [ ล . ว่า  ตัว ]
แมนโดลิน	เครื่องดนตรีมีสาย 3  หรือ  4  คู่  ใช้มือดีด
กีตาร์		เครื่องดนตรีมี 6  สายใช้มือดีด
แบนโจ		เครื่องดนตรีมี  5  สาย  ใช้มือดีด   [ ล . ว่า ตัว  ]
ทรอมโบ	แตรประเภทหนึ่ง  มีท่อลมสวมซ้อนกันและบังคับเสียงโดยวิธีชักท่อลมเลื่อนเข้าออก   [ ล . ว่า   ตัว ]
ทรัมเป็ต	แตรประเภทหนึ่ง  มีเสียงแหลม    [ ล . ว่า    ตัว ]
โอโบ		ปี่มีเสียงแหลม

พ   20   วงดนตรีแบบไทย
ปี่พาทย์		วงดนตรีที่เครื่องดนตรีประกอบด้วย  เครื่องตี  เช่น ระนาด  เครื่องเป่า  คือ ปี่   เครื่องกำกับจังหวะ  คือ  กลอง  
เครื่องสาย	วงดนตรีที่เครื่องดนตรีประกอบด้วย  เครื่องเป่า  ได้แก่  ขลุ่ย ,   เครื่องดีด   ได้แก่ จะเข้,  เครื่องสี ได้แก่  ซออู้   และเครื่องกำกับจังหวะ  เช่น  ฉิ่ง
มโหรี		วงดนตรีที่เครื่องดนตรีประกอบด้วย เครื่องเป่า  ได้แก่ ขลุ่ย  เพียงออ  ,  เครื่องดีด  เช่น  จะเข้  , เครื่องสี  เช่น  ซออู้  และเครื่องกำกับจังหวะ  เช่น  ฉิ่ง

พ   21   วงดนตรีแบบตะวันตก
วงดุริยางค์ ,  ออเคสตรา		วงดนตรีที่ประกอบด้วยเครื่องดนตรีกลุ่มต่าง ๆ  ได้แก่  เครื่องสายที่ใช้คันสี  เช่น  ซอไวโอลิน  เครื่องลมที่ทำด้วยไม้  เช่น ฟลุต  เครื่องตี  เช่น  กลอง  เครื่องทองเหลือ  เช่น  ทรัมเป็ต   ใช้เครื่องดนตรีและผู้เล่นจำนวนมาก
วงโยธวาทิต	วงดนตรีที่ใช้เครื่องดนตรีอย่างเดียวกับวงดุริยางค์  แต่ไม่ใช้เครื่องสายที่ใช้คันสี   ใช้เรียก  แตรวงทหารและตำรวจ   ปัจจุบันอนุโลมถึงแตรวงนักเรียนด้วย
แตรวง		วงดนตรีที่ประกอบด้วยเครื่องดนตรี  2  กลุ่ม  ได้แก่  เครื่องทองเหลืองและเครื่องตี
หัสดนตรี	วงดนตรีสากลซึ่งบรรเลงงานรื่นเริง

พ  30  -   พ   41   สิ่งที่เกี่ยวกับศิลปะ
พ   30   ศิลปะ
ศิลปะ		ผลแห่งพลังความคิดสร้างสรรค์ของมนุษย์ที่แสดงออกในรูปลักษณ์ต่าง ๆ  แบ่งเป็นวิจิตรศิลป์และศิลปะประยุกต์
วิจิตรศิลป์ 	ผลงานศิลปะที่งามบริสุทธิ์แสดงออกถึงอารมณ์สะเทือนใจมีจุดมุ่งหมายในด้านความรู้สึกและจินตนาการ
ศิลปะประยุกต์		ผลงานศิลปะที่มีจุดมุ่งหมายเพื่อประโยชน์ใช้สอย

พ   31  ภาพวาดและภาพถ่าย
ภาพเขียน, ภาพวาด, รูปเขียน, รูปภาพ ;   จิตรเลขา (กวี) 		ภาพที่เขียนขึ้น    [ ล . สำหรับภาพเขียนภาพวาด  ว่า  ภาพ ;   ล. สำหรับรูปเขียนรูปภาพ  ว่า  รูป ]
ภาพร่าง		ภาพที่เขียนอย่างคร่าว ๆ
พระบรมฉายาทิสลักษณ์,  พระบรมสาทิสลักษณ์ (ราชา)	ภาพเขียนเหมือนบุคคลจริง
ภาพปูนเปียก	ภาพเขียนผนังสิ่งก่อสร้างที่เขียนขณะปูนฉาบผนังยังเปียกอยู่
การ์ตูน		ภาพวาดเส้นที่มักจะเป็นไปในเชิงตลกขบขันหรือเปรียบเปรยเสียดสี  หรือภาพวาดเส้นที่มีเรื่องราวติดต่อกันเป็นชุด  [ ล . ว่า    ตัว;  เรื่อง ]
จิตรกรรมฝาผนัง	ภาพจิตรกรรมที่เขียนบนฝาผนังหรือเพดานหรือวาดบนแผ่นผ้าใบหรือแผ่นไม้แล้วติดให้สนิทกับผนังหรือเพดาน
ภาพถ่าย,  รูปถ่าย  ;  พระบรมฉายาลักษณ์ (ราชา ;  กษัตริย์ )  , พระฉายาลักษณ์ ( ราชา :  เจ้านาย)
ภาพทำโดยให้แสงผ่านเลนส์

พ  32  ส่วนประกอบของภาพ
ฉากหลัง	ส่วนประกอบของภาพที่ปรากฏไกลสุดจากกสายตาผู้ดู
ฉากหน้า	ส่วนประกอบของภาพที่ปรากฏใกล้สายตาผู้ดูที่สุด
ฉากกลาง	ส่วนประกอบของภาพที่อยู่ระหว่างฉากหน้ากับฉากหลัง

พ   33  รูปที่สร้างขึ้น
รูปโกลน	แท่งหิน ดิน หรือไม้ที่โกลนให้เป็นรูปทรงอย่างหยาบ ๆ
รูปปั้น		รูปที่ปั้นขึ้น
รูปหล่อ		รูปที่หล่อขึ้น
อนุสาวรีย์ ;  พระบรมราชานุสาวรีย์ (ราชา :   กษัตริย์)  	อาคารหรือรูปปั้น   รูปหล่อ  ตั้งบนแท่น  เป็นที่ระลึกถึงบุคคลหรือเหตุการณ์

พ   34   สิ่งที่ทำด้วยวัสดุและวิธีการต่าง ๆ
เครื่องทอง 	สิ่งของเครื่องใช้หรือเครื่องประดับที่ทำด้วยทองคำ
เครื่องทองรูปพรรณ	เครื่องประดับทำด้วยทอง
เครื่องเงิน		สิ่งของเครื่องใช้หรือเครื่องประดับที่ทำด้วยเงิน
เครื่องเงินรูปพรรณ	เครื่องประดับทำด้วยเงิน
เครื่องถม	สิ่งของเครื่องใช้ที่ทำด้วยเงินหรือทอง  แกะสลักลวดลายเป็นร่องลึก  แล้วลงยาสีดำ   ถมทับช่องว่างระหว่างลาย
ถมตะทอง	สิ่งของเครื่องใช้ที่แกะสลักลวดลาแล้วทาทองบนลาย
เครื่องถมปัด	สิ่งของเครื่องใช้ที่ใช้แก้วลูกปัดป่นละเอียด  ทาบนโลหะตามลวดลาย  ใช้ความร้อนทำให้ติดพื้นนั้น
เครื่องลงยา 	สิ่งของเครื่องใช้  เงิน  ทอง  นาก  เป็นต้น  แกะสลักลวดลายแล้วใช้ตัวยาซึ่งมีหลายสีหยอดหรือเขียนทับรอย
เครื่องกะไหล่	สิ่งของเครื่องใช้ที่ใช้ปรอทผสมทองทาแล้วใช้ความร้อนไล่ปรอท
เครื่องมุก	สิ่งของเครื่องใช้ที่ประดับมุกเป็นลวดลาย
เครื่องปั้นดินเผา		สิ่งของเครื่องใช้ที่ปั้นด้วยดินแล้วนำไปเผาในเตาเผา
เครื่องกระเบื้อง		สิ่งของเครื่องใช้ที่ปั้นด้วยดินประสมอย่างดี  มีลักษณะแข็งและขาว  ค่อนข้างบาง  เคลือบผิวเป็นมัน
เครื่องแก้ว		สิ่งของเครื่องใช้ที่ทำด้วยแก้ว
เครื่องลายคราม		เครื่องกระเบื้องที่เขียนลายเป็นสีคราม
ฝรั่งกังไส		เครื่องลายครามซึ่งมีลายที่ฝรั่งทำเอาแบบอย่างจีน
เครื่องเคลือบ		สิ่งของเครื่องใช้ที่ทาผิวนอกด้วยน้ำยาเคมีแล้วใช้ความร้อนอบน้ำยาให้เกาะแน่น
เครื่องถ้วยเปลือกไข่	ภาชนะดินเผาเคลือบ   มีเนื้อแร่ง  บาง โปร่งแสดง  และเคาะมีเสียงกังวาน
เครื่องกังไส		เครื่องถ้วยเปลือกไข่ที่ทำจากแคว้นกังไสในประเทศจีน
เครื่องถ้วนหิน		สิ่งของเครื่องใช้ที่ปันด้วยดิน  เผาไฟอุณหภูมิสูง  เนื้อทึบ มักมีสีเทาหรือเนื้อ
เครื่องสังคโลก,  ศิลาดล	 	เครื่องถ้วยหินซึ่งใช้ขี้เถ้าเป็นยาเคลือบและเผาด้วยเตาฟืน  มักมีสีเขียวอ่อนจนถึงน้ำตาล  และผิวรานเป็นรอยร้าว
เซรามิก			สิ่งของเครื่องใช้ทำจากแร่ธาตุ  ดินและหินเป็นหลัก  เผาให้เกิดความแข็งแกร่ง  และอาจเคลือบด้วยน้ำยาเคมีและเผาเคลือบอีกชั้นหนึ่ง
เครื่องจักสาน 		สิ่งของเครื่องใช้ทำด้วยไม้ไผ่หรือหวาย  เป็นต้น
เครื่องลงรัก		สิ่งของเครื่องใช้ที่ทำด้วยไม้  เป็นต้น  ฉาบรักสมุกให้ทั่วแล้วแต่งผิวให้เรียบ
เครื่องเขิน	สิ่งของเครื่องใช้ที่สานด้วยไม้ไผ่แล้วเคลือบด้วยรัก  เขียนลวดลายประดับตกแต่งด้วยชาดทองคำเปลว  หรือเงินเปลว
เครื่องกำมะลอ		สิ่งของเครื่องใช้ที่ลงรักแบบญี่ปุ่นและจีน  เช่น  หีบ  โอ    กะบะ

 พ   35   วิธีทำลวดลาย
คร่ำทอง		เอาทองฝังเป็นลวดลายลงในโลหะ
คร่ำเงิน		เอาเงินฝังเป็นลวดลายลงในโลหะ
ลายรดน้ำ	เขียนด้วยหรดาล   ทารักเช็ดบนพื้นลายและปิดทองคำเปลว  เอาน้ำรดเพื่อล้างหรดารออกเหลือแต่ลายทองบนพื้นดิน

พ  36  ลายไทย
แม่ลาย		ตัวกระหนกที่จะเปลี่ยนแปลงให้เป็นลายต่าง ๆ  เช่น  ลายก้านขดผูกด้วยแม่ลายเป็นกระหนกสามตัว
กระหนกก้านขด, กระหนกเครือ, กระหนกใบเทศ, กระหนกเปลว, กระหนกสามตัว, กระหนกหางโตชื่อลายประเภทหนึ่ง  แต่ละลายมีลักษณะเป็นเครือเถา
ดาวกระดัง, ดาวกระจาย, ดาวจงกล, ดาวบัวกลุ่ม,  ดาวบัวแก้ว,  ด้าวใบเทศ,  ดาวรังแตน	ชื่อลายประเภทหนึ่ง  แต่ละลายมีลักษณะเป็นดวงกลม  มีรัศมีกระจายออก  ใช้ประดับเพดาน
ดอกฝ้าย, พุดตาน	ชื่อลายที่คล้ายดอกไม้ที่ใช้เป็นชื่อ  มักใช้ประดับผนังหรือผ้าม่าน
พุ่มข้าวบิณฑ์		ชื่อลายรูปเหมือนพุ่มข้าวบิณฑ์
บัวกลุ่ม, บัวคว่ำ, บัวจงกล, บัวแวง, บัวเชิงฐาน, บัวเถา, บัวฟันยักษ์,  บัวหงาย		ชื่อลายต่าง ๆ แต่ละลายมีลักษณะเป็นกลีบดอกบัว
ราชวัติประจำยาม,  ราชวัติหน้าขบ	ชื่อลายต่าง ๆ ซึ่งเป็นลายกระจายต่อเนื่องกันเต็มพื้นที่โดยมีตัวลายวางเด่นอยู่ใจกลางวงล้อมเป็นช่วง ๆ
กระจังเจิม, กระจังตาอ้อย, กระจังปฏิญาณ, กระจังรวน, กระจังหลังเบี้ย	ชื่อลายต่าง ๆ ใช้ตกแต่งตามขอบสิ่งของ
กรวยเชิง	ชื่อลายทำเป็นรูปกรวยตกแต่งเชิงหรือขอบ  ถ้าอยู่ที่เชิงผ้าเกี้ยว  เรียก เชิงเกี้ยว  อยู่ที่ด้ามหอก  เรียก  เชิงหอก
ดอกซีกดอกซ้อน,  ประจำยามก้ามปู, ลูกฟักก้ามปู 		ชื่อลายต่าง ๆ ซึ่งใช้สำหรับประดับขอบฐานทั้งส่วนบนและส่วนล่าง 	เป็นลายที่ผูกในแบบเดียวกันติดต่อกันไปตามความยาวของพื้นที่
ก้านต่อดอก, เกลียว,  พุ่มกระหนก		ชื่อลายต่าง ๆ  ซึ่งเป็นลายขอบแนวตั้ง  เช่น  ขอบตู้  ขอบผนัง   ขอบเสา
แก้วชิงดวง	ชื่อลายเป็นดอกอยู่กลางวงกลมที่ต่อกัน  ไขว้กัน  หรือเกี่ยวกัน
ก้านแย่ง		ชื่อลายรูปเป็นดอกประดับบนตาราง  ซึ่งถือว่าเป็นก้านที่แยกออกจากตัวดอก
รักร้อย		ชื่อลายเป็นรูปคล้ายดอกรักซ้อนกันเป็นแถว ๆ
กาบพรหมศร	ชื่อลายกาบหุ้มโคนเสา  เป็นต้น  ทำเป็นรูปกลีบบัว
นกคาบ 		ชื่อลายกาบมีลักษณะปากแหลมคาบเถาคลายไว้
น่องสิงห์	ชื่อลายที่คล้ายขนอ่อนที่ส่วนน่องของสิงห์
ก้านขด		ชื่อลายเครือขดกลมเป็นรูปก้นหอยประมาณ 1-2 รอบแล้วแยกเถา
เปลว		ชื่อลายที่มีลักษณะคล้ายใบไม้ที่แผ่นใบเป็นสามแฉกและสอดไส้เพิ่มความละเอียดตามแต่ขนาดของตัวลาย
ดอกจอก	ชื่อลายมีลักษณะคล้ายต้นจอก
คดกริช		ชื่อลายเป็นเส้นคดไปมาอย่างรูปกริช

พ  37   ลายแบบจีน
ประแจจีน	ชื่อลายแบบจีน  เป็นรูปสี่เหลี่ยมหักมุมไขว้กัน
ฮ่อ		ชื่อลายแบบจีน  มีลักษณะอย่างแถบผ้าสะบัดไปมา

พ  38   ลายประดับสิ่งก่อสร้าง
สาหร่ายรวงผึ้ง	ลายเฉพาะสำหรับประดับพระอุโบสถ  มีลักษณะคล้ายรวงผึ้งห้อยลงจากหน้าบัน
ลวด		ลายที่เป็นร่องหรือนูนขึ้นเป็นเส้นกลมยาวไปตามขอบตัวไม้ต่าง ๆ
หูช้าง 		ลายที่อยู่ส่วนบนขอบหน้าต่าง
ฐานเท้าสิงห์  	ลายใต้ขอบหน้าต่าง  ตรงที่เป็นหย่อง

พ  39   สิ่งตกแต่งทางสถาปัตยกรรม
หัวเม็ด		ปลายเสาที่กลึงเป็นรูปกลมดังรูปตัวเม็ดของหมากรุก  [  ล. ว่า  หัว ]   
ลูกแก้ว		สิ่งที่กลึงเป็นรูปกลม ๆ  ตามหัวเม็ดและขาโต๊ะ  เป็นต้น   [  ล. ว่า  ลูก ]   
บัว		รูปกลีบบัวที่ติดอยู่บนหัวเสา  หรือที่ส่วนล่างของฐาน  เรียก  ฐานบัว
ลูกตั้ง		ดูความหมายใน บ  43   
ลูกมะหวด	ลูกตั้งทำเป็นรูปกลม ๆ ป้อม ๆ คล้ายผลมะหวดต่อกันขึ้นไป   [  ล. ว่า  ตัว ]   
ลวด		ดูความหมายใน  พ  38  
คิ้ว		ไม้ที่ช่างลอกเป็นลวดสำหรับประกอบขอบหรือริมประตูหน้าต่าง  เป็นต้น  [  ล. ว่า  เส้น ]   
ดาวเพดาน	เครื่องประดับฝ้าเพดาน
ซุ้ม		สิ่งที่ทำประดับส่วนบนประตู   หน้าต่าง  เป็นต้น  มีรูปต่าง ๆกัน  เรียก  ซุ้มประตู ,  ซุ้มหน้าต่าง, ซุ้มรับเสด็จ  ฯลฯ  [  ล. ว่า ซุ้ม ]   
ทับหลัง		ท่อนหินรูปสี่เหลี่ยมผืนผ้าที่สลักเป็นลวดลายต่าง ๆ ประดับอยู่เหนือประตูเข้าปราสาทหิน ;  ตัวไม้ที่อยู่ตอนบนหน้าต่างหรือประตูหลังกรอบเช็ดหน้า  ใช้บังคับปลายเดือยบานแผละหน้าต่างหรือประตู   เรียก  ทับหลังหน้าต่าง  หรือทับหลังประตู   [  ล. ว่า  แท่ง ]   
ข้างกบ, บานกบ		แผ่นไม้กระดานหรือแผ่นหินอ่อนที่ประกับด้านข้างของเสาระเบียงหรือเสาศาลารายเพื่อตกแต่งให้เรียบร้อยสวยงามและทนทานยิ่งขึ้น
แผงแรคอสอง		ส่วนใต้ของกระจังเหนือคูหาหรือสาหร่ายรวงผึ้ง  อาจทำด้วยไม้จำหลักลาย   หรือทำด้วยปูนปั้นลวดลาย

พ   40  สิ่งที่ใช้ในการเขียนภาพ
พู่กัน		เครื่องเขียน  วาด  หรือระบายสี  ตอนปลายเป็นพู่ขนสัตว์  มีด้าม  [  ล. ว่า  ด้าม, เล่ม ]   
เกรียง		แผ่นโลหะบาง  มีด้าม  ใช้ปาดป้าย  ขูด  แตะเนื้อสีเป็นภาพ   [  ล. ว่า อัน ]   
สี		สิ่งที่ทำให้เป็นสีต่าง ๆ มีหลายชนิด  เช่น  สีน้ำ, สีฝุ่น
กาววาว		สีฝุ่นผสมกาวมาก  เมื่อแห้งแล้วทำให้ผิวเป็นมันวาว
หรดาล		แร่ชนิดหนึ่ง  มีสีแดงอมเหลือง  ใช้สำหรับเขียนลายรดน้ำและสมุดดำ
รง		ยางไม้ใช้เป็นสีระบายหรือใช้เขียนหนังสือ  มีสีเหลือง
ชาด		วัตถุสีแดงสด  เป็นผงหรือเป็นก้อน  ใช้ประสมกับน้ำมันสำหรับประทับตราหรือทาสิ่งของ
รักสมุก		ยางรักผสมเถ้าใบตองแห้ง
รักชาด		ยางรักผสมชาด


พ  41  สิ่งที่ใช้ในการถ่ายและฉายภาพ
กล้องถ่ายภาพ, กล้องถ่ายรูป ;   กล้อง (ไม่ทางการ)		เครื่องมือสำหรับถ่ายภาพประกอบด้วยเลนส์
เลนส์		กระจกโปร่งใสหรือวัตถุอื่นมีส่วนโค้งด้านหนึ่งหรือทั้ง 2  ด้าน  ซึ่งทำให้ลำแสงผ่านแล้วกระจายออก,  แคบเข้า,  หักเห  ฯลฯ    [  ล. ว่า  เลนส์ ,อัน ]   
ฟิล์ม		วัตถุเรียบแบนซึ่งบันทึกภาพถ่าย    [  ล. ว่า  แผ่น, ม้วน ]   
จอ		ผ้าที่ขึงไว้สำหรับรับภาพที่เกิดจากการเชิดหนังหรือฉายภาพยนตร์  เป็นต้น ;  ส่วนของเครื่องรับโทรทัศน์ซึ่งปรากฏภาพ   [  ล. ว่า  ผืน, จอ ]   

พ  50 -  พ  91   สิ่งและสถานที่ที่เกี่ยวกับศาสนา  ความเชื่อและขนบธรรมเนียม
พ  50   สิ่งสำหรับสงฆ์
จตุปัจจัย ,ปัจจัยสี่	เครื่องอาศัยเลี้ยงชีวิตของภิกษุ  สามเณร  4  อย่าง คือ จีวร(ผ้านุ่งห่ม)  บิณฑบาต (อาหาร)   เสนาสนะ  (ที่อยู่)   และคิลานเภสัช  (ยา)
กัปปิยภัณฑ์ 		สิ่งของที่ควรแกภิกษุ  ได้แก่  ปัจจัยสี่  และสิ่งอื่น ๆ  เช่น  ร่ม, รองเท้า  ;  เงินที่มีผู้ถวาย เชน  กัปปิยภัณฑ์เท่าราคา  10  บาท หมายถึง  เงิน 10  บาท
สมณบริขาร,  อัฐบริขาร	 เครื่องใช้สอยของภิกษุมี  8  อย่าง  คือ  สบง  จีวร  สังฆาฏิ  บาตร  มีดโกนหรือมีดตัดเล็บ  เข็ม  ประคด  เครื่องกรองน้ำ

พ   51  ผ้านุ่งห่มของภิกษุสามเณร
กาสาวพัสตร์,  ผ้ากาสาวพัสตร์ ;  ผ้าเหลือง (ปาก)		ผ้าย้อมฝาด  ซึ่งภิกษุสามเณรใช้นุ่งห่ม
ไตรจีวร ,  ผ้าไตร	ผ้าสามผืนที่พระวินัยอนุญาตให้ภิกษุมีไว้ใช้ประจำตัว  คือ จีวร  สบง  สังฆาฏิ   [  ล. ว่า  ไตร ]   
ไตรครอง		ไตรจีวรที่ใช้ในการอุปสมบท
สบง, อันตรวาสก	ผ้านุ่ง
จีวร,  อุตราสงค์ 		ผ้าห่ม
สังฆาฏิ 			ผ้าห่มหรือผ้าพาด
ประคด, รัดประคด	ผ้าคาดอกหรือเอวของภิกษุสามเณร
ผ้าอังสะ, อังสะ		ผ้าที่ภิกษุสามเณรใช้ห้อยเฉวียงบ่าอยู่ชั้นใน
อดิเรกจีวร		ผ้าที่ได้รับเป็นพิเศษจากผ้าที่อธิษฐานเป็นไตรจีวร
พ  52  ส่วนประกอบจีวร
ลูกบวบ		ชายจีวรที่ม้วนให้กลมแล้วพาดบ่าหรือหนีบรักแร้เมื่อเวลาครองผ้า  เช่น  พาดลูกบวบ,  หนีบลูกบวบ
กระทง 		ผ้าท่อนหนึ่ง  ๆ ของจีวร  มีลักษณะเหมือนกระทงนาซึ่งมีรูปสี่เหลี่ยม
อนุวาต		ผ้าทาบของจีวร
ขัณฑ์		ผ้าท่อนหนึ่ง ๆ ของจีวร ซึ่งประกอบด้วย  กระทงขนาดใหญ่และขนาดเล็ก  มีเส้นคั่นกับขัณฑ์อื่น  จีวรผืนหนึ่งมีไม้น้อยกว่า  5  ขัณฑ์

พ  53    ผ้าที่ภิกษุสามเณรใช้สอย
บริขารโจฬ		ผ้าที่ภิกษุสามเณรใช้สอยทั่ว ๆ ไป  เช่น  ผ้าเช็ดหน้า, ผ้าเช็ดตัว
ผ้าชุบสรง 		ผ้าผลัดอาบน้ำของเจ้านายหรือภิกษุ
ผ้าอาบน้ำ, ผ้าอาบน้ำฝน		ผ้าผลัดอาบน้ำของภิกษุสามเณร
ผ้ากราบ ;  กราบพระ  (โบ)	ผ้าที่ภิกษุสามเณรใช้รองในเวลากราบพระ

พ   54   บาตร   ธมกรก   และตาลปัตร
บาตร		ภาชนะที่ภิกษุสามเณรใช้รับอาหาร   [  ล. ว่า  ใบ, ลูก ]   
ถลกบาตร,  ตลกบาตร	 	ถุงบาตรที่มีสายคล้องบ่า    [  ล. ว่า  ใบ ]   
สายโยก		สายถลกบาตรสำหรับคล้องที่ไหล่
ธมกรก		กระบอกน้ำของภิกษุ
ตาลปัตร	พัดใบตาลมีด้ามยาวสำหรับภิกษุใช้ในพิธีกรรม  ต่อมาอนุโลม  เรียกพัดที่ทำด้วยผ้าหรือไหมซึ่งมีลักษณะคล้ายคลึงเช่นนั้นว่า  ตาลปัตรด้วย   [  ล. ว่า  เล่ม ]   

พ  55   ที่นั่งสำหรับภิกษุสามเณร
อาสน์สงฆ์	ที่ยกพื้นสำหรับพระสงฆ์นั่ง    [  ล. ว่า   ที่  ]   
ธรรมาสน์	ที่สำหรับนั่งแสดงธรรม   [  ล. ว่า  ธรรมาสน์, หลัง ]   

พ   56   เครื่องปูนั่งสำหรับภิกษุสามเณร
อาสนะ		เครื่องปูนั่ง   [  ใช้เฉพาะพระภิกษุสามเณร  ]     [  ล. ว่า  ที่ ]   
สันถัต		ผ้าหรือเสื่อที่รองนั่ง  [  ใช้เฉพาะพระภิกษุ  ]     [  ล. ว่า  ผืน ]
พระนิสีทนสันถัต  	ผ้ารองนั่ง  [  มักใช้แก่พระพุทธเจ้า ] 

พ  57   สิ่งที่ถวายแก่ภิกษุสามเณร
ไทยทาน	ของสำหรับทำทาน  เช่น  ชาวบ้านเตรียมเครื่องไทยทานไว้ถวายพระ   [  ล. ว่า  ชุด, ที่ ,กอง ]
ไทยธรรม	ของทำบุญต่าง ๆ เป็นของถวายพระ  เช่น  เจ้าภาพถวายไทยธรรมแก่พระที่มาสวด  [  ล. ว่า  ชุด, ที่,  กอง ]
จตุปัจจัยไทยธรรม	สิ่งของที่ควรให้  คือ  ปัจจัย  4  อย่าง
กัณฑ์เทศน์,  เครื่องกัณฑ์		สิ่งของสำหรับถวายพระเทศน์
สังฆทาน	ทานที่ถวายแก่สงฆ์โดยมิได้เจาะจง
บุคลิกทาน 	ทานที่ถวายแก่สงฆ์โดยเจาะจง
ปัจจัย		เงินที่ถวายแก่สงฆ์  เช่น  ถวายปัจจัยจำนวน  500  บาท
สังฆภัต		อาหารที่ถวายสงฆ์
สลากภัต	อาหารที่ถวายภิกษุสามเณรด้วยวิธีจับสลาก
คิลานภัต	อาหารที่ถวายเฉพาะภิกษุอาพาธ
เภสัชเพลา	หมากพลูบุหรี่ที่ถวายภิกษุ
ผ้ากฐิน		ผ้าที่ถวายแก่ภิกษุสงฆ์ในพิธีกฐิน  [  ล. ว่า  ชุด, ไตร]
องค์กฐิน	ผ้าที่ถวายแก่ภิกษุสงฆ์ในพิธีกฐิน  ไม่รวมบริวารกฐิน
เครื่องกฐิน	ผ้ากฐินพร้อมกับของอื่นสำหรับถวายภิกษุสงฆ์
บริวารกฐิน	ของอื่นที่ถวายแก่ภิกษุสงฆ์ร่วมกับผ้าองค์กฐิน
ผ้าป่า		ผ้าที่นำไปวางทอดไว้เสมือนว่า เป็นผ้าที่ทิ้งอยู่ในป่าเพื่อให้ภิกษุชักเอาไป
ผ้าจำนำพรรษา	ผ้าที่ถวายแก่ภิกษุผู้อยู่จำพรรษาครบ 3  เดือน
ผ้าอัจเจกจีวร	ผ้าจำนำพรรษาที่ถวายก่อนออกพรรษาเพราะทายากมีเรื่องรีบด่วน  เช่น  ป่วยหนัก เกรงจะสิ้นชีวิตก่อน
สังเค็ต		ตู้ โต๊ะ  เป็นต้น  ที่ถวายเมื่อเวลาปลงศพแก่ภิกษุผู้เทศน์หรือผู้ชักบังสุกุล




พ  60  -   พ  62    สิ่งเคารพ
พ   60   พระพุทธรูป
พระพุทธรูป		รูปปั้น  รูปหล่อหรือรูปเขียนที่สมมุติว่าเป็นองค์พระพุทธเจ้า  มีปางต่าง ๆ  เช่น  ปางนาคปรก  ปางสมาธิ
พระพุทธปฏิมา		รูปปั้นหรือรูปหล่อที่สมมุติว่าเป็นองค์พระพุทธเจ้า
พระประธาน		พระพุทธรูปองค์ใหญ่ที่ประดิษฐานอยู่ในพระอุโบสถหรือวิหาร  เป็นต้น
พระบฏ		ผืนผ้าที่มีรูปพระพุทธเจ้าแขวนไว้บูชา
พระบรมสารีริกธาตุ,  พระบรมธาตุ	กระดูกที่เผาแล้วของพระพุทธเจ้า
พระเครื่อง		พระพุทธรูปองค์เล็ก ๆ  ถ้าสร้างขึ้นตามแบบแม่พิมพ์  เรียก  พระพิมพ์   ถ้าเป็นพระพิมพ์ที่หล่อติดกันเป็นแผงหรือบรรจุอยู่ในแผงไม้ขนาดใหญ่ เรียก  พระแผง
พระบูชา		พระพุทธรูปขนาดย่อมที่บูชากันตามบ้าน

พ   61   สิ่งที่เกี่ยวกับพระพุทธรูป
เม็ดพระศก	ปุ่มนูนของขมวดผมบนเศียรพระพุทธรูป  [  ล. ว่า  เม็ด ]
ซุ้มเรือนแก้ว,  เรือนแก้ว		ซุ้มรอบองค์พระพุทธรูป  [  ล. ว่า  ซุ้ม ]
จุกชี,  ฐานชุกชี		ฐานปูนก่อประดับลวดลายใช้รองรับพระประธานในอาคารทางศาสนา
ผ้าทิพย์		ผ้าที่ห้องตรงหน้าฐานพระพุทธรูป ;  ผ้าที่ห้อยหน้าราชอาสน์หรือพนักพลับพลา
[  ล. ว่า  แผ่น]
ครอบ		แก้วสำหรับครอบพระพุทธรูปหรือเครื่องบูชา เป็นต้น

พ  62  สิ่งเคารพอื่น
หินกาบะห์ 	หินศักดิ์สิทธิ์สำหรับมุสลิมอยู่ในนครเมกกะ
เทวรูป		รูปเทวดาที่นับถือ  [  ล. ว่า  องค์ ]
ศิวลึงค์		รูปนิมิตแทนองค์พระศิวะ  ทำเป็นรูปอวัยวะเพศชาย   [  ล. ว่า  แท่ง, องค์ ]
เจว็ด		รูปเทพารักษ์ในศาลพระภูมิหรือศาลเจ้า  มักทำเป็นรูปเทวดาถือพระขรรค์  [  ล. ว่า  อัน ]

พ   63    ของที่มีอำนาจศักดิ์สิทธิ์
ของขลัง,  ของดี		ของที่มีอำนาจศักดิ์สิทธิ์ที่เชื่อกันว่าอาจบันดาลให้สำเร็จได้ดังประสงค์
ของปลุกเสก		ของที่มีผู้ปลุกเสกให้ขลัง
เครื่องราง		ของที่นับถือว่าป้องกันอันตราย  ยิงไม่ออก  ฟันไม่เข้า
พระเครื่อง		ดูความหมายใน  พ  60  
ตะกรุด		เครื่องรางทำด้วยโลหะหรือใบลาน  เป็นต้น  ลงคาถาอาคมแล้วม้วนเป็นรูปกลมยาวและกลวง
สาลิกา		ตะกรุดดอกเล็ก ๆ ชนิดหนึ่ง  ใช้ในทางเมตตามหานิยม
เหล็กไหล	เครื่องรางซึ่งเป็นโลหะชนิดหนึ่ง  เชื่อกันว่าเอไฟเทียนลนก็ไหลย้อยออกได้
คด		เครื่องรางซึ่งเป็นก้อนหินที่มีในสัตว์หรือต้นไม้
ไข่หิน		เครื่องรางซึ่งเป็นไข่ที่แข็งคล้ายหิน
กำจาย		เครื่องรางซึ่งเป็นงาช้างที่หักติดอยู่ในไม้หรือสิ่งอื่น ๆ
เพชรตาแมว	เครื่องรางซึ่งเชื่อว่าเป็นตาของแมวที่กลายเป็นเพชร
พิสมร		เครื่องรางรูปสามเหลี่ยมหรือสี่เหลี่ยม  ร้อยสายสำหรับป้องกันอันตราย
ยันต์		รูปต่าง ๆ  เขียนลงบนแผ่นโลหะหรือผ้า  เป็นต้น  และลงอักขระหรือเลข  เสกเป่าด้วยคาถาอาคม  เช่น  ผ้ายันต์   เสื้อยันต์  ยันต์ปิดกระหม่อม
ประเจียด	ผ้าลงเลขยันต์ใช้ผูกคอหรือโพกหัว  เป็นต้น  ถือว่าป้องกันอันตรายได้
ลูกอม		เครื่องรางทำด้วยของต่าง ๆ เป็น  ลูกกลม ๆ ใช้อม
พิรอด		เครื่องรางถักด้วยผ้ายันต์หรือด้ายดิบหรือทำด้วยกระดาษสาผ่านพิธีกรรมลงรักปิดทอง  ทำเป็นกำไลหรือแหวน
ขุนเพ็ด, ปลัดขิก ,  อ้ายขิก ;  ทองพระขุน (ราชา)		เครื่องรางซึ่งเป็นรูปแกะจำลองอวัยวะเพศชาย  ถ้ามีขนาดเล็กใช้ผูกเอวเด็กทำให้ผีเกลียดกลัวไม่เข้าใกล้
มงคล 		ด้ายที่ทำเป็นวงสำหรับสวมศีรษะเพื่อเป็นสิริมงคล
เสน่ห์ยาแฝด	ของปลุกเสกหรือมีอาถรรพณ์ที่ใส่ปนอาหารให้สามีกินเพื่อให้รักตัวคนเดียว
รักยม		ของขลังอย่างหนึ่งเป็นรูปตุ๊กตาเด็กเล็ก 2 ตัว ทำด้วยไม้รักและไม้มะยม  เชื่อว่าทำให้เกิดเมตตามหานิยม
ปั้นเมฆ		ดินเหนียวปั้นเป็นรูปหญิงชายกอดกัน  ทำขึ้นเพื่อให้ฝนตก
ประคำ		ดูความหมายใน ผ  17 
ลูกสะกด	ลูกประคำที่เป็นลูกคั่น
มหาอุด		เครื่องรางของขลังที่ช่วยให้ผู้เป็นเจ้าของอยู่ยงคงกระพัน 
มีดหมอ		มีดที่หมอทางไสยศาสตร์ใช้ไล่ผี  เป็นต้น
นางกวัก		ชื่อว่านชนิดหนึ่ง  นิยมปลูกไว้ในบ้าน  โดยเชื่อว่าจะเรียกเอาโชคลาภมาให้ ;  ชื่อรูปศักดิ์สิทธิ์มักทำเป็นหญิงนั่งกวัดมือ  เชื่อว่าเป็นเครื่องเรียกเอาโชคลาภมาให้
น้ำมันพราย	น้ำมันที่ได้จากการลนปลายคางศพหญิงที่ตายทั้งกลม  เชื่อว่าดีดใส่ผู้หญิง  ทำให้ผู้หญิงหลงรัก

พ   70  สิ่งที่ใช้ในการบูชา
เครื่องบูชา		สิ่งที่ใช้บูชาของไทย  ใช้ของ 4  อย่างเป็นสำคัญ  คือ  ข้าวตอก , ดอกไม้, เทียน , ธูป  [  ล. ว่า  ชุด, ที่ ]
เครื่องทรงธรรม		เครื่องสักการะสำหรับสดับพระธรรมเทศนา  และบูชาพระรัตนตรัยหรือปูชนียบุคคล มี  2  อย่าง คือ เครื่องทรงธรรมสำรับใหญ่ และเครื่องทรงธรรมสำรับน้อย  คือเครื่องนมัสการทรงน้อย  (เครื่องห้า)
เครื่องนมัสการ		เครื่องสักการะที่ใช้ในงานพระราชพิธีต่างๆ มี  11 อย่าง  คือ  เครื่องนมัสการทองใหญ่ เครื่องนมัสการพานทองสองชั้น เครื่องนมัสการทองลงยารอง เครื่องนมัสการทองทิศ เครื่องนมัสการทองน้อย เครื่องนมัสการกระบะถม เครื่องนมัสการกระบะมุก เครื่องนมัสการท้ายที่นั่ง เครื่องนมัสการเครื่องแก้ว  และเครื่องนมัสการบูชายิ่ง
ข้าวตอก		ข้าวเปลือกที่เอามาคั่วให้แตกเป็นดอกบาน    [  ล. ว่า  ดอก ]
ธูป		เครื่องหอมซึ่งมีแกนทำด้วยก้านไม้ไผ่เล็ก ๆ เป็นต้น  ย้อมสีแดงพอกด้วยผงไม้หอม  [  ล. ว่า  ดอก ]
เทียน		เครื่องตามไฟที่ฟั่นหรือหล่อด้วยขี้ผึ้งหรือไข  เป็นต้น มีไส้ตรงกลาง [  ล. ว่า  เล่ม ]
เครื่องตั้ง	เครื่องตั้งโต๊ะบูชา   มีแจกันเชิงเทียน กระถางธูป  และพานดอกไม้  เป็นต้น
โต๊ะหมู่ ,  โต๊ะหมู่บูชา		ที่ตั้งเครื่องบูชา  ประกอบด้วย ม้า  4  ขาหลายตัว  คุมกันเป็นหมู่  มีหมู่  3  หมู่ 4  หมู่ 5 หมู่  7  หมู่  9  และหมู่  11
จงกลราวเทียน		ราวเทียนหล่อด้วยโลหะเหนือราวเทียนมีที่เสียบหรือสวมเทียนทำเป็นรูปดอกบัว  ใช้ตั้งประดับหน้าเครื่องบูชาหรือเครื่องตั้ง
คันชีพ			เครื่องตามประทีป  มีลักษณะเป็นเชิงเทียน  มีกิ่งยื่นยาวออกไปข้างหน้า  5  กิ่ง  ที่ปลายของแต่ละกิ่งมีจงกลสำหรับติดเทียนกิ่งละ  1  ดอก  ใช้ในการประกอบพิธีบูชาพระเป็นเจ้าของพราหมณ์
ดอกไม้เจ้า		ขุนเพ็ดซึ่งใช้เป็นเครื่องบูชาตามศาลเจ้า

พ   71   สิ่งที่ใช้ในการสังเวย
เครื่องเซ่น		ของสังเวย  [ มักใช้แก่ผีหรือเจ้า ]    [  ล. ว่า  ที่, สิ่ง  เรียกตาม ภาชนะที่บรรจุ ]
เครื่องบัตรพลี		เครื่องเซ่นสังเวยเทวดาหรือผี  ซึ่งใช้ในการประกอบพิธีมงคลหรือพิธีแก้เหตุอัปมงคล  มักใช้ใบไม้หรือใบตองฉีกเป็นแผ่นหรือเขียนให้เป็นรูปกลมแล้วเย็บเป็นกระทงเรียกว่า  บัตร  วางเครื่องพลีลงในบัตร  นำไปวางหรือตั้งสังเวยตามพิธีที่ต้องการ
เครื่องพลี		เครื่องบูชาหรือสังเวยเทวดามี 2  ชนิด คือ  เครื่องบูชา  ได้แก่  ดอกไม้  ธูปเทียน  และเครื่องหอมต่าง ๆ     เครื่องสังเวย  ได้แก่  หัวหมู  บายศรี  กล้วย  อ้อย  มะพร้าว   น้ำตาล  อาหารคาวหวาน   ขนมต้มแดง  ขนมต้มขาว  ฯลฯ
บัตร			ภาชนะทำด้วยกาบกล้ายเป็นรูปกระบะสำหรับวางเครื่องเซ่นอาจทำเป็นรูปสี่เหลี่ยมหรือสามเหลี่ยม  และอาจวางเรียงซ้อนขึ้นไปหลายชั้น  ตามแต่พิธีกรรมแต่ละชนิด
เครื่องบายศรี		เครื่องตั้งเป็นประธานในหมู่เครื่องสังเวยหรือบัตรพลีใช้พิธีทำขวัญต่าง ๆ  การสมโภชและสักการบูชาทั้งในพิธีหลวงและพิธีราษฎร์   ทำด้วยใบตองเย็บเป็นรูปกรวย  เป็นต้น ซ้อนเป็นชั้น ๆ  มีขนาดใหญ่ เล็ก สอบขึ้นไปตามลำดับ  มีเสาปักตรงกลางเป็นแกน    ในบายศรีมีเรื่องสังเวย   และบนยอดเสียบไข่ต้มปอกเปลือก  เรียก ไข่ขวัญมีหลายชนิด   เช่น  บายศรีปากชาม, บายศรีต้น
เสียกบาล 		เครื่องเซ่นผีพร้อมกับตุ๊กตาที่ใส่ภาชนะแล้วนำไปลอยน้ำหรือทิ้งที่ทาง 3  แพร่ง

พ   72   ข้าวที่ใช้ในพิธีต่าง ๆ 
ข้าวบิณฑ์	ข้าวสุกที่บรรจุในกรวยใส่ไว้ในพุ่มดอกไม้  ใช้ในการเซ่นบูชา  [  ล. ว่า  ก้อน, ปั้น]
ข้าวขวัญ	ข้าวบายศรี
ข้าวพระ	ข้าวสำหรับถวายพระพุทธ
ข้าวเปรต	เครื่องเซ่นเปรตนพิธีตรุษสารท
ข้าวกรู		ข้าวที่ทำเพื่ออุทิศให้ปรทัตตูปชีวีเปรตในพิธีสารท
ข้าวเภา		ข้าวในพิธีธนญชัยบาศรับช้างเผือกของพราหมณ์พฤฒิบาศคลุกด้วยสีเหลือง  สีแดง  แล้วปั้นเป็นก้อน ๆ
 
 พ  73   สิ่งที่ใช้ในพิธีต่าง ๆ
สุหร่าย		เครื่องโปรยน้ำให้เป็นฝอยอย่างฝักบัว     [  ล. ว่า  ลูก ]
ขันเหม		ขันสำหรับปักแว่นเวียนเทียน
ครอบ 		โถโลหะหรือสัมฤทธิ์มีฝาสำหรับบรรจุน้ำมนต์
เทพทัณฑ์	ไม้มีปลายพันผ้าสำหรับชุบน้ำมันจุดไฟในพระราชพิธีกัตติเกยา
สายสิญจน์	เส้นด้ายยาว ๆ  ที่เอามาวงรอบบ้านเรือนเพื่อให้เป็นสิริมงคล  เป็นต้น
สายสูตร 	เส้นด้ายที่จับตางด้ายสายสิญจน์ในการยกช่อฟ้า  เป็นต้น

พ   74   แท่นในพิธี
แท่น		ยกพื้น  เช่น  แท่นรับความเคารพ 	;  ที่รองซึ่งมีลักษณะคล้ายคลึงเช่นนั้น   เช่น  แท่นที่บูชา
พระแท่นมณฑล 	พระแท่นยกพื้นสี่เหลี่ยมผืนผ้า  ดาดเพดานด้วยผ้าขาวติดระบายรอบ  ใช้ตั้งปูชนียวัตถุและเครื่องใช้ในพิธี  เป็นต้น   [  ล. ว่า  แท่น, ที่ ]
แท่นลา		แท่นสี่เหลี่ยมที่ทำขึ้นเพื่อเคลื่อนย้ายไปตั้งในพิธีต่าง ๆ มีขนาดกว้างยาวพอตั้งพระเก้าอี้และโต๊ะเครื่องราชูปโภค  เป็นต้น
เบญจา		แท่นมีเพดานดาดและระบายผ้าขาว  สำหรับพระสงฆ์สวดอภิธรรมในงานพระบรมศพ  หรือพระศพเจ้านาย ;  แท่นซ้อน 5  ชั้นลดหลั่นกัน  มักใช้ประดิษฐานบุษบกหรือพระโกศ  [  ล. ว่า  แท่น ; องค์ ]
พระที่นั่งอัฐทิศอุทุมพรราชอาสน์		แท่นที่ประทับรับน้ำอภิเษกในพระราชพิธีบรมราชาภิเษก

พ   75   สิ่งที่ใช้ในพิธีหมั้นและแต่งงาน
ของหมั้น 	ของที่ฝ่ายชายมอบให้ฝ่ายหญิงในการหมั้น
ทองหมั้น 	ทองคำที่ฝ่ายชายมอบให้ฝ่ายหญิงในการหมั้น
แหวนหมั้น	แหวนที่ฝ่ายชายมอบให้ฝ่ายหญิงในการหมั้น   [  ล. ว่า  วง ]
สินสอด		ทรัพย์สินที่ฝ่ายชายให้ผู้ปกครองฝ่ายหญิงเพื่อตอบแทนที่หญิงยอมสมรส
ขันหมาก	ขันใส่หมากพลู  เป็นต้น  ซึ่งเชิญไปพร้อมกับของอื่น ๆ  ในพิธีหมั้นหรือแต่งงาน  เป็นเครื่องคารวะผู้ปกครองฝ่ายหญิง  [  ล. ว่า  ชุด; สำรับ ]
มงคลจักร, มงคลแฝด		ด้ายมงคลแฝดสำหรับบ่าวสาวสวมศีรษะในพิธีรดน้ำ [  ล. ว่า  คู่ ]
สังข์		หอยทะเลเปลือกสีขาวเรียว  ใช้สำหรับหลั่งน้ำพระพุทธมนต์หรือน้ำเทพมนตร์   [  ล. ว่า  ขอน ]
ผ้าไหว้		ผ้าที่ฝ่ายชายนำไปให้แก่ญาติผู้ใหญ่ของฝ่ายหญิง  เป็นเครื่องคารวะในเวลาแต่งงาน  [  ล. ว่า  คู่ ]

พ    76  สิ่งที่ใช้ในพิธีศพ
โลง		หีบสำหรับบรรจุศพ    [  ล. ว่า  ใบ ]
หีบศพ		หีบบรรจุศพ  [  มักใช้  หมายถึง  หีบงดงามที่ใช้ในพิธีศพ  ]   [  ล. ว่า  ใบ ]
ลุ้ง 		โลงรูปสี่เหลี่ยมปากฝาย [  ล. ว่า  ลูก, ใบ ]   
โกศ ;  พระโกศ (ราชา)		ที่ใส่ศพนั่ง  เป็นรูปกลมทรงกระบอก  ฝาครอบมียอด   [ ล.ว่า  โกศ  ;  ราชาว่า  องค์ ]  ;  ที่ใสกระดูกผีมีขนาดต่าง ๆ  ฝาครอบมียอด  [  ล. ว่า  ใบ ]
ลองใน		โกศชั้นใน
จำลอง,  ลองประกอบ ;  พระลอง  (ราชา)		โกศชั้นนอก
เครื่องสุกำศพ		สิ่งของที่ใช้ในการทำสุกำศพ  มีผ้าขาว  ด้ายดิบ   กระดาษฟาง  น้ำยาฟอร์มาลิน
ฝักแค		กระดาษห่อดินปืน  ทำเป็นสายยาวแบน ๆ  คล้ายฝักของต้นแคใช้เป็นชนวน   [  ล. ว่า  สาย ]
กระจับ		วัตถุที่มีรูปอย่างกระจับ  สำหรับยังคางศพที่บรรจุโกศ  [  ล. ว่า  อัน ]
เงินปากปี	เงินที่ใส่ไว้ในปากศพ
ผ้าบังสุกุล 	ผ้าที่พระภิกษุชักจากศพหรือที่ทอดไว้หน้าศพ  หรือที่ทอดบนด้านสายสิญจน์หรือผ้าภูษาโยงที่ต่อจากศพ   [  ล. ว่า  ผืน ]
ภูษาโยง		แถบผ้าที่โยงจากปากโกศหรือหีบศพสำหรับคลี่ทอดไปยังพระสงฆ์เมื่อทำพิธีกรรม  เช่น  บังสุกุล  หรือโยงจากราชรถประดิษฐานพระโกศไปยังรถนำหน้าพระศพ   [  ล. ว่า  สาย ]
ดอกไม้จันทน์		เนื้อไม้จันทน์ เป็นต้น ที่ไสเป็นแถบบาง  นำมาประดิษฐ์เป็นช่อขนาดเล็กใช้ในการเผาศพ   [  ล. ว่า  ช่อ ]

พ   77  สถานที่เผาศพ
เมรุ	ที่เผาศพหลังคาเป็นยอด  มีรั้วล้อมรอบ  [  ล. ว่า  เมรุ ] 
พระเมรุมาศ	เมรุขนาดสูงใหญ่  สำหรับผู้ที่สวรรคต
พระเมรุ		เมรุขนาดเล็กกว่าพระเมรุมาศสำหรับผู้ที่ทิวงคตหรือสิ้นพระชนม์
ปะรำเผาศพ	ที่เผาศพมีหลังคาแบน   [  ล. ว่า  หลัง ]
โรงทึม  		สมัยก่อนใช้เรียกที่เผาศพซึ่งมีหลังคาอย่างเรือนปั้นหยา  ปัจจุบันใช้เรียกโรงสำหรับตั้งศพ   [  ล. ว่า  โรง ]
เชิงตะกอน , จิตกาธาน (เขียน)		ฐานที่ทำขึ้นสำหรับเผาศพ   [  ล. ว่า  เชิงตะกอน ]
เตาเผาศพ	เตาอิฐมีหลังคาสำหรับเผาศพ    [  ล. ว่า  เตา ]
ร้านม้า		ที่เผาศพมี  6 เสา
กุฏิ		ที่บรรจุศพที่ก่ออิฐถือปูนเป็นหลัง ๆ  [  ล. ว่า  หลัง ]
ฉากบังเพลิง	ฉากพับได้ที่ติดไว้กับเสาเมรุทั้ง 4  ด้าน  ใช้สำหรับศพชั้นโกศเท่านั้น   [  ล. ว่า  แผง, พับ ]

พ   78    ส่วนประกอบของพระเมรุมาศ
ทับเกษตร		ระเบียงล้อมรอบพระเมรุมาศ
ส้าง, สำส้าง  		สิ่งก่อสร้างตรงคดของทับเกษตรทั้ง 4  มุม
พระเมรุทิศ,  เมรุประตู		ประตูทางเข้าออกสี่ทิศอยู่ระหว่างคด

พ  79    สิ่งประดับเชิงตะกอน
เครื่องสด,  เครื่องหยวก		ดูความหมายใน  น  326

พ   80   สถานที่เล่นที่หย่อนใจ
สวนสนุก	สถานที่มีเครื่องเล่นต่าง ๆ เช่น  ม้าหมุน  ชิงช้าสวรรค์
สนามเด็กเล่น	สถานที่ให้เด็กวิ่งเล่นและเล่นชิงช้า   ไม้กระดก  เป็นต้น
สนามกีฬา	สถานที่กว้างใหญ่สำหรับเล่นกีฬา
รมณียสถาน, สถานเริงรมย์	สถานที่ให้ความบันเทิงทั่วไป  หมายถึง  ทั้งโรงมหรสพ  คลับ  บาร์ต่าง ๆ
โรงมหรสพ	สถานที่มีมหรสพ  คือ  ฉายภาพยนตร์และแสดงละคร
โรงภาพยนตร์ ,  โรงหนัง  (ปาก)		โรงมหรสพที่ฉายภาพยนตร์
โรงละคร	โรงมหรสพที่ใช้แสดงละคร
โรงลิเก		โรงมหรสพที่ใช้แสดงลิเก
วิก(ปาก)	มักหมายถึงโรงลิเก  และอนุโลมใช้เรียกโรงมหรสพทั่วไป
บาร์		ดูความหมายใน  ป  100
ไนต์คลับ	สถานที่ให้ความบันเทิงเวลากลางคืน ขายเหล้าเบียร์
ดิสโกเธค	สถานที่ให้ความบันเทิง  มีดนตรีสำหรับให้เต้นดิสโก  และขายเหล้าเบียร์
ซ่อง ,  ซ่องโสเภณี	สถานที่ซึ่งชายไปใช้บริการของหญิงโสเภณี    [  ล. ว่า  ซ่อง ]
ซ่องการพนัน, บ่อน ,  บ่อนการพนัน, สถานพนัน		สถานที่สำหรับเล่นการพนัน
คาสิโน		สถานพนันขนาดใหญ่และโอ่โถง  มีการพนันหลายชนิด

พ  81   สถานที่เนื่องด้วยศาสนาและความเชื่อ
ศาสนาสถาน		สถานที่ทางศาสนา  เช่น  วัด  สำนักสงฆ์
ปูชนียสถาน		สถานที่พึงบูชา  เช่น  วัด  พระปรางค์  เจดีย์
สังเวชนียสถาน		สถานที่เนื่องด้วยพุทธประวัติซึ่งยังให้สลดจิต ได้แก่  สถานที่ที่พระพุทธเจ้าประสูติ  ตรัสรู้  แสดงปฐมเทศนา  และปรินิพพาน
เจดียสถาน ,  เจติยสถาน		สถานที่เคารพ  เช่น  ที่ประดิษฐานพระพุทธปฏิมาพระพุทธบาทและพระบรมสารีริกธาตุ
วัด		สถานที่ทางศาสนา  โดยปรกติมีโบสถ์  วิหาร   และที่อยู่ของสงฆ์หรือนักบวช  เป็นต้น   [  ล. ว่า  วัด ]
อาราม (เขียน) ;  วัดวา, วัดวาอาราม(ไม่ทางการ)	วัดพุทธศาสนา
สำนักสงฆ์		วัดที่ยังไม่ได้รับพระราชทานที่วิสุงคามสีมา
คอนแวนต์		สำนักชีในคริสต์ศาสนา
มัสยิด ,  สุเหร่า 		ที่ประชุมทำศาสนกิจของมุสลิม  [  ล. ว่า  มัสยิด, สุเหร่า ;  หลัง ]
เทวสถาน		ที่ประดิษฐานเทวรูป  และถือว่าเป็นที่ประทับของเทพเจ้า   [  ล. ว่า  หลัง, แห่ง ]
เทวาลัย			ที่ซึ่งสมมุติว่าเป็นที่อยู่ของเทวดา
ศาล			ที่เทพารักษ์สถิต  เช่น  ศาลพระภูมิ  ศาลเจ้า   [  ล. ว่า  ศาล ]
ศาลเพียงตา		ศาลเทพารักษ์ที่ทำขึ้นชั่วคราว  มีระดับเสมอนัยน์ตา   [  ล. ว่า  ศาล, หลัง ]


พ  82  -    พ   83   สิ่งก่อสร้างในวัด
พ   82   สิ่งก่อสร้างเขตสังฆาวาส
กุฏิ		เรือนหรือตึกซึ่งเป็นที่อยู่ของภิกษุสามเณร ตามปรกติแบ่งเป็นหมู่ ๆ  เรียก คณะ 
[  ล. ว่า  หลัง ]
ปรก		ซุ้มเล็ก ๆ ที่ภิกษุอาศัยในเวลาอยู่ปริวาส
กัปปิยกุฏิ	เรือนหรือโรงที่เก็บอาหาร
วัจกุฎี,  เวจกุฎี		ที่พระภิกษุใช้ขับถ่าย
ชันตาฆร	เรือนหรือโรงที่รักษาไฟและต้มน้ำ
หอฉัน		สถานที่ฉันอาหารของภิกษุสามเณร
หอสวดมนต์	สถานที่ทำวัตรสวดมนต์ของภิกษุสามเณร
หอไตร,  หอธรรม	อาคารที่เก็บพระธรรม   [  ล. ว่า  หลัง ]
หอกลอง		อาคารที่ตั้งหรือแขวนกลองซึ่งใช้ตีบอกสัญญาณ
ศาลาการเปรียญ		ศาลาสำหรับภิกษุสงฆ์แสดงธรรม  [  ล. ว่า  หลัง ]
ศาลาขวาง		ศาลาขนาดเล็กสร้างทางด้านสกัดของศาลาการเปรียญทั้ง 2  ด้าน  [  ล. ว่า  หลัง ]

พ   83   สิ่งก่อสร้างเขตพุทธาวาส
พระอุโบสถ		สถานที่ที่พระสงฆ์ประชุมกันทำสังฆกรรมต่าง ๆ  ในพระอารามหลวง  [  ล. ว่า  หลัง ]
โบสถ์ 			สถานที่ที่พระสงฆ์ประชุมกันทำสังฆกรรมต่าง ๆ มีอุโบสถกรรม  เป็นต้น  อนุโลม เรียก สถานที่ประกอบพิธีกรรมของศาสนาอื่นว่า  โบสถ์  เช่น โบสถ์พราหมณ์, โบสถ์คริสต์  [  ล. ว่า  หลัง ]
วิหาร		สถานที่ประดิษฐานพระพุทธรูปไม่มีพัทธสีมา  วิหารบางแห่งอาจใช้เป็นที่ประกอบพิธีกรรมปฏิบัติธรรมทางศาสนา  หรือ  แสดงธรรมแก่ประชาชน  ;  วัด  เช่น  เชตะวันมหาวิหาร   [  ล. ว่า  หลัง ]
วิหารหลวง	วิหารขนาดใหญ่  มักอยู่ด้านหน้าของสิ่งที่เป็นประธานของวัด   มีอุโบสถ  เจดีย์  ปรางค์  เป็นต้น
วิหารยอด	วิหารที่มียอดเป็นรูปทรงต่าง ๆ  ถ้ายอดทรงเจดีย์  เรียก  วิหารยอดเจดีย์  ถ้ายอดทรงพระปรางค์  เรียก  วิหารยอดปรางค์
วิหารทิศ	วิหารที่สร้างประจำทั้ง  4  ทิศของสถูปเจดีย์  ปรางค์  หรืออุโบสถ  มีระเบียงเชื่อมต่อแต่ละวิหาร
วิหารคด	วิหารที่มีลักษณะคดเป็นข้อศอกอยู่ตรงมุม  อาจมีหลังเดียวก็ได้  โดยมากจะมี  4  มุม
วิหารโถง	วิหารที่มีลักษณะโปร่ง  ไม่มีฝา
วิหารแกลบ	วิหารขนาดย่อม มีลักษณะเป็นอาคารทึบ
วิหารกุฏิ	วิหารขนาดเล็กกว่าวิหารแกลบมีลักษณะเป็นอาคารทึบ
หอระฆัง	อาคารที่แขวนระฆังใหญ่ซึ่งใช้ตีบอกสัญญาณ
ศาลาราย	ศาลาที่สร้างเป็นหลัง ๆ เรียงเป็นแนวรอบโบสถ์หรือวิหาร
สถูป		สิ่งก่อสร้างสำหรับบรรจุของควรบูชา  มีกระดูกแห่งคนที่นับถือ  เป็นต้น  [  ล. ว่า  องค์ ]	
เจดีย์		สิ่งที่เตือนใจให้ระลึกถึงได้แก่  ธาตุเจดีย์  บริโภคเจดีย  ธรรมเจดีย์   และอุทเทสิกเจดีย์ ;  สิ่งซึ่งก่อเป็นรูปคล้ายลอมฟางมียอดแหลม  บรรจุสิ่งที่นับถือมีพระธาตุ  เป็นต้น [  ล. ว่า  องค์ ]
ปรางค์		สิ่งก่อสร้างมียอดสูงรูปทรงคล้ายฝักข้าวโพดและมีฝักเพกาปักอยู่ข้างบน  [  ล. ว่า  องค์ ]
คด		บริเวณที่อาคารหักมุม  90  องศา  ล้อมที่ประดิษฐานสิ่งศักดิ์สิทธิ์  เช่น  พระอุโบสถ   พระวิหาร  หากเป็นเรือนยอดหรือปักฉัตร  เรียกว่า  คดสร้าง  นิยมใช้ในงานพระราชพิธีถวายพระเพลิง
เสานางจรัล	เสาที่ปักเรียงเป็นแถวไว้ระยะห่างกันพอควร  ใช้กั้นเขต  เป็นต้น

พ   84   สิ่งแสดงเขตโบสถ์
ใบพัทธสมา, ใบสีมา,  ใบเสมา, สีมา, เสมา		รูปเครื่องหมายบอกเขตโบสถ์มักทำด้วยแผ่นหินหรือหลักหิน  เป็นต้น
ลูกนิมิต		ลูกที่ทำกลม ๆ  ประมาณเท่าบาตร   ใช้ฝังเป็นเครื่องหมายเขตอุโบสถ   [  ล. ว่า  ลูก ]

พ   85   ส่วนของโบสถ์วิหาร
เสาหาน		เสาที่ตั้งอยู่ด้านหน้าหรือหลังโบสถ์หรือวิหาร  เป็นต้น
จระนำ		ซุ้มท้ายวิหารหรือท้ายโบสถ์  มักเป็นช่องตัน
ช่อฟ้า,  ตีนผี,  นาคสะดุ้ง, บราลี,  ใบระกา, แปหาญ, รวย, ลำยอง,  หน้าบัน, หางหงส์		ดูความหมายใน บ  27 

พ  86  -  พ  88   องค์ประกอบของเจดีย์
พ  86   ส่วนฐาน
ส่วนฐาน	ส่วนล่างสุด
ประทักษิณ	ฐานกลมเป็นลานกว้างรอบองค์เจดีย์  มี 1 ถึง  3  ชั้นลดหลั่นกัน

พ  87  ส่วนเรือนธาตุ
ส่วนเรือนธาตุ		ส่วนที่อยู่เหนือจากส่วนฐานขึ้นไปก่อนถึงเรือนยอด
องค์ระฆัง  	องค์เจดีย์แบบสิงหลซึ่งทำรูปดุจระฆังคว่ำ
ปากระฆัง	ริมที่สุดเบื้องล่างของสถูปที่ทำดุจระฆัง
คอระฆัง	ส่วนของเจดีย์ตรงคอด  ต่อองค์เจดีย์กับยอด
ครรภธาตุ	ห้องภายในเรือนธาตุของสถูปเจดีย์หรือพระปรางค์บางแบบ  ใช้ประดิษฐานพระบรมสารีริกธาตุหรือพระธาตุ
รัดประคด	แถบรอบครรภธาตุของเจดีย์ ;  แถบรอบส่วนล่างของกลีบขนุน

พ  88   ส่วนยอด
ส่วนยอด	ส่วนสูงสุด
บัลลังค์		ส่วนของสถูปเจดีย์บางแบบมีรูปเป็นแท่นเหนือคอระฆัง
ลูกมะหวด	ดูความหมายใน  พ  39
บัวฝาละมี	ส่วนที่เป็นฐานรองรับปล้องไฉนของเจดีย์ทรงกลมหรือทรงลังกา   มีลักษณะคล้ายใบบัวคว่ำ   มีขอบเป็นหน้ากระดานโดยรอบ
คอฐานยอด		แกนกลมซึ่งอยู่ระหว่างบัลลังค์กับบัวฝาละมี  ทำขึ้นเพื่อรับปล้องไฉนและส่วนยอด  เดิม เรียกว่า  ก้านฉัตร
เถาบัวกลุ่ม, บัวกลุ่ม, บัวกลุ่มเถา		ลายปูนปั้นหรือกลึงไม้เป็นรูปดอกบัวแย้มเรียงกันขึ้นไปเป็นเถาเห็นได้ที่ปลายเจดีย์   เป็นต้น
ปล้องไฉน		ส่วนยอดของเจดีย์ต่อบัวกลุ่มขึ้นไป ประกอบด้วยลูกแก้วซ้อนเป็นชั้นๆ มีรูปคล้ายปล้องปี่ไฉนหรือหอยเจดีย์
ปลี, ปลียอด 	ยอดเจดีย์หรือมณฑปเหนือปล้องไฉนขึ้นไป
เม็ดน้ำค้าง, ลูกแก้ว,  หยาดน้ำค้าง		ส่วนยอดของเจดีย์หรือปราสาทมีลักษณะกลมคล้ายเม็ดน้ำค้างประดับเหนือปลียอด

พ  89 -   พ  91  องค์ประกอบของปรางค์
พ  89   ส่วนฐาน
ส่วนฐาน	ดูความหมายใน  พ  86 
ฐานเขียง	ฐานหน้ากระดานทั้งบนและล่าง ไม่มีบัว

พ  90   ส่วนเรือนธาตุ
ส่วนเรือนธาตุ, ครรภธาตุ		ดูความหมายใน  พ  87 

พ    91   ส่วนยอด
ส่วนยอด, รัดประคด		ดูความหมายใน พ  88 ,   พ  87
กลีบขนุน		ส่วนยอดปรางค์ระหว่างกลีบขนุนชั้นล่างกับครรภธาตุตอนบนมีขนาดเท่าวงรอบของกลีบขนุนลาดโค้งลงสู่ตอนล่างซึ่งเล็กกว่า
แง่งขิง, ฝักเพกา, สลัดได		สิ่งที่ติดไว้บนยอดปรางค์  รูปร่างคล้ายฝักเพกา  นิยมหล่อด้วยโลหะ  ถ้ายอดสูงสุดเป็นพระขรรค์  เรียกว่า  นพศูลหรือนภศูล   ถ้ายอดสูงสุดมีมงกุฎประดับ  เรียกว่า ลำภุขัน

