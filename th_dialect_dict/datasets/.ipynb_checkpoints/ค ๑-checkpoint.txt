ค ๑  ค ๙๑ การเจ็บป่วยและการรักษา
ค ๑  ค ๖๑ การเจ็บป่วยและผู้เจ็บป่วย
ค ๑ สภาพร่างกายที่เกี่ยวกับความเจ็บป่วย
สุขภาพ		สภาพร่างกายเกี่ยวกับความเจ็บป่วย เช่น สุขภาพทรุดโทรม; สภาพที่ปราศจากความเจ็บป่วย เช่น รักษาสุขภาพดี
อนามัย		สุขภาพซึ่งเน้นว่าเกิดจากความสะอาดถูกสุขลักษณะ เช่น ถูกอนามัย, อนามัยดี
พลานามัย	ภาวะของร่างกายที่แข็งแรงไม่เป็นโรค เช่น มีพลานามัยดี
นิราพาธ (กวี)	ไม่มีความเจ็บไข้
นิรามัย (กวี)	ไม่มีโรค

ค ๒ ความเจ็บป่วย
โรค, โรคภัยไข้เจ็บ; โรคาพยาธิ, โรคาพาธ (เขียน); โรคา (กวี)	ความเจ็บป่วย
ไข้	ความเจ็บป่วย; อาการของโรคทำให้ตัวร้อน
ไข้ใจ	ความเจ็บป่วยเพราะถูกกระทบกระเทือนทางจิตใจ
ลมเพลมพัด	อาการเจ็บป่วยโดยไม่รู้เหตุ เข้าใจว่าถูกกระทำ เช่น เจ็บกระเสาะกระแสะมานานไม่รู้สาเหตุ น่าจะถูกลมเพลมพัดเสียแล้ว
ผิดน้ำ		ดื่มน้ำจากแหล่งที่ไม่เคยกินจนเกิดอาการแพ้
ผิดสำแดง, ผิดสำแลง	กินอาหารแสลงไข้ ทำให้ท้องเดินและมีไข้เป็นต้น
แพ้ยา		กินยาหรือฉีดยาแล้วเกิดอาการที่จะเป็นอันตราย
ภูมิแพ้		สภาพที่ร่างกายมีปฏิกิริยาผิดปรกติต่อสิ่งที่ไม่เป็นอันตรายที่เข้าสู่ร่างกาย เช่น เขาเป็นโรคภูมิแพ้ โดนฝุ่นนิดก็จามเสียใหญ่

ค ๓ สภาพความเจ็บป่วย
ทรง	มีสภาพเดิม เช่น อาการยังทรงอยู่
กระเตื้อง, ค่อยยังชั่ว	ดีขึ้น
หาย	พ้นจากโรค เช่น หายป่วย
ฟื้น	คืนความรู้สึก เช่น ฟื้นจากสลบ
ฟื้นไข้, รื้อไข้	ฟื้นจากอาการไข้ หรือเพิ่งหายจากอาการไข้
ทรุด	อาการหนักกว่าเดิม
ดื้อยา	ไม่หายเจ็บป่วยเพราะร่างชินกับยา
ตรีทูต	ลักษณะบอกอาการของคนเจ็บหนักใกล้จะตาย
ทุเลา, บรรเทา, สร่าง	ดูความหมายใน ท ๑๖๑

ค ๔ การไม่มีแรง
กระป้อกระแป้, กะปลกกะเปลี้ย, ป้อแป้, ปั้วเปี้ย	ไม่มีแรงจนแทบจะพยุงร่างไปไม่ได้ เช่น คุณตาดูกระป้อกระแป้ ต้องมีคนคอยพยุง, เดินอย่างกะปลกกะเปลี้ย
เพลีย, อ่อนเพลีย		ไม่มีแรงจะเคลื่อนไหวประกอบการงาน มักเป็นเพราะเจ็บไข้ เช่น ค่อยยังชั่วแล้วแต่ยังอ่อนเพลีย
แพ้แรง		เสียกำลัง เช่น อาเจียนมากเลยแพ้แรง ต้องนอนพัก
อ่อนปวกเปียก, อ่อนเปียก		ไม่มีแรงจนทรงตัวไม่ได้ เช่น เป็นลมตัวอ่อนปวกเปียก
อ่อนเปลี้ย, อ่อนเปลี้ยเพลียแรง	ไม่มีแรงจนแทบจะทรงตัวไม่ได้ เช่น แข้งขาอ่อนเปลี้ย, เขาอ่อนเปลี้ยเพลียแรง จะลุกขึ้นนั่งยังไม่ไหว
อิดโรย		ไม่มีแรงเพราะได้ใช้แรงมามากหรือเพราะป่วยไข้ เช่น คนไข้มีท่าทางอิดโรย
อ่อนล้า		แรงลดน้อยลงเพราะทำงานมามาก เช่น ทำงานจนอ่อนล้า
อ่อนกำลัง	แรงลดน้อยลงมักเป็นเพราะการต่อสู้หรือแข่งขัน เช่น อีกฝ่ายหนึ่งอ่อนกำลังลง
หมดแรงข้าวต้ม (ปาก)	ไม่มีแรงทำกิจต่อไป

ค ๑๐  ค ๑๙ อาการผิดปรกติ
ค ๑๐ อาการเจ็บป่วย
พยาธิสภาพ	สภาพที่เกิดขึ้นแก่ร่างกาย
เจ็บ, เจ็บไข้, เจ็บไข้ได้ป่วย, เจ็บป่วย, ป่วย, ป่วยเจ็บ, ไม่สบาย; ทรงพระประชวร (ราชา:กษัตริย์), ประชวร (ราชา:เจ้านาย); อาพาธ (สมณะ)		มีอาการผิดปรกติบางประการทำให้รู้สึกไม่สบาย
ปวดหัวตัวร้อน		ป่วยเล็กน้อย เช่น เขาสุภาพดีไม่เคยปวดหัวตัวร้อน; ปวดศีรษะและร้อนตทั่วตัว
ล้มเจ็บ, ล้มป่วย		เปลี่ยนสภาพกลายเป็นคนเจ็บ เช่น แม่ล้มป่วยไป ๒ อาทิตย์
เจ็บหงอดๆ, เจ็บออดๆ แอดๆ, เจ็บออดแอด	เจ็บอยู่เสมอ เช่น เขาเจ็บออดแอด ต้องขาดเรียนอยู่เรื่อย
เจ็บปะหงับๆ, เจ็บร่อแร่		เจ็บจวนจะสิ้นใจ เช่น พ่อเจ็บปะหงับๆ อาการหนัก
เจ็บกระเสาะกระแสะ, ป่วยกระเสาะกระแสะ	เจ็บอยู่เสมอแต่ไม่รุนแรง เช่น คุณลุงป่วยกระเสาะกระแสะมาได้หลายเดือน
ล้มหมอนนอนเสื่อ (สำ)		ป่วยจนต้องนอนพักรักษาตัว
ป่วยการเมือง (สำ)	แกล้งป่วย
สามวันดีสี่วันไข้ (สำ)	ป่วยบ่อยสุขภาพดีไม่กี่วันก็ป่วยอีก

ค ๑๑ อาการเมื่อเป็นไข้
ตะครั่นตะครอ		รู้สึกไม่สบายคล้ายจะเป็นไข้
ครั่นตัว, ครั่นเนื้อครั่นตัว		มีอาการตึงเนื้อตึงตัวคล้ายจะเป็นไข้
สะบัดร้อนสะบัดหนาว		มีอาการเดี๋ยวร้อนเดี๋ยวหนาวคล้ายจะเป็นไข้
ร้อนผ่าว		ร้อนอย่างมีไอร้อนมากระทบ
รุมๆ		มีความร้อนกรุ่นอยู่ ไม่ร้อนจัด เช่น ชักตัวรุมๆ ทำท่าจะมีไข้
ปากขม		รู้สึกขมในปากเมื่อเวลาเป็นไข้

ค ๑๒ อาการที่เกี่ยวกับการหายใจ
หายใจขัด	หายใจไม่สะดวก
หอบ		ดูความหมายใน ง ๒๘ 
หอบหืด		อาการหายใจไม่สะดวก เนื่องจากหลอดลมหดเกร็ง มักเกิดแก่ผู้ป่วยโรคหืด

ค ๑๓ อาการที่เกี่ยวกับกล้ามเนื้อ
ชัก		อาการที่กล้ามเนื้อกระตุกอย่างกะทันหันและรุนแรง มักมีอาการมือเท้ากร็ง เช่น เด็กมีไข้สูงจึงชัก
ตะคริว		อาการหดตัวของกล้ามเนื้อและค้างอยู่ ทำให้เจ็บปวด
เกร็ง		อาการหดรัดตัวของกล้ามเนื้อ; ทำกล้ามเนื้อให้แข็ง
อัมพาต		อาการที่อวัยวะบางส่วน เช่น แขนขาอ่อนเปลี้ยไป เคลื่อนไหวไม่ได้
อัมพฤกษ์	อาการที่อวัยวะบางส่วน เช่น แขนขา เป็นต้น อ่อนแรง เกิดจากการอุดตันของเส้นเลือด; ชื่อเส้นซึ่งเป็นศูนย์กลางของร่างกายอยู่ด้านหน้าท้อง
กระตุก		อาการที่กล้ามเนื้อหดและยืดตัวขึ้นทันที
เขม่น		อาการที่กล้ามเนื้อกระตุกเต้นเบาๆ ขึ้นเอง ตามคติโบราณถือเป็นนิมิตบอกเหตุร้ายดีได้ เช่น เขม่นตา
ชา		อาการที่อวัยวะบางส่วนรู้สึกน้อยกว่าปรกติ เช่น มือชา
เหน็บ		อาการชา แล้วเจ็บแปลบปลาบตามแขนขาเป็นต้น เกิดจากหลอดเลือดและเส้นประสาทหรืออย่างใดอย่างหนึ่งบริเวณนั้นถูกกดทับระยะหนึ่ง
เคล็ด		อาการที่กล้ามเนื้อบิดไป
ขัดยอก		เคล็ดและรู้สึกเจ็บปวด
สะบักจม	อาการที่เลือดเดินไม่สะดวกทำให้ปวดเมื่อยบริเวณสะบัก

ค ๑๔ อาการที่เกี่ยวกับการย่อยอาหารและการขับถ่าย
ลมแดกขึ้น	อาการที่ลมในท้องดันขึ้นมา
ท้องขึ้น		อาการที่เกิดลมหรือแก๊สคั่งมากในกระเพาะอาหารหรือลำไส้
ท้องอืด		อาการที่ท้องขึ้นทำให้รู้สึกอึดอัด
ท้องเฟ้อ		อาการที่ลมในกระเพาะตีขึ้น เพราะอาหารไม่ย่อยและเป็นพิษ
ท้องเดิน, ลงท้อง		อาการที่ถ่ายอุจจาระเหลวเป็นน้ำ
ท้องเสีย		อาการที่ถ่ายอุจจาระกะปริบกะปรอย
ท้องร่วง, อุจจาระร่วง	อาการที่ท้องเดินอย่างแรง
ลงแดง		ถ่ายอุจจาระเป็นเลือด
ท้องผูก		อาการที่ไม่ถ่ายอุจจาระหรือถ่ายยาก
ท้องลั่นโครกคราก	อาการที่มีลมในท้องมากทำให้เกิดเสียงดัง
ขัดหนัก		ถ่ายอุจจาระไม่ค่อยออก
ปิดหนัก		ถ่ายอุจจาระไม่ออก
ขัดเบา		ถ่ายปัสสาวะไม่ค่อยออก
ปิดเบา		ถ่ายปัสสาวะไม่ออก
ช้ำรั่ว		ชื่ออาการของโรคอย่างหนึ่ง ทำให้ไม่สามารถกลั้นปัสสาวะได้เหมือนคนปรกติ น้ำปัสสาวะอาจไหลออกเป็นครั้งคราวหรือตลอดเวลา

ค ๑๕ อาการที่เกี่ยวกับการใช้สมอง
เคร่งเครียด, เครียด	สมองไม่ได้ผ่อนคลายเพราะคร่ำเคร่งอยู่กับงานจนเกินไป

ค ๑๖ อาการไร้สติ	
เพ้อ	พูดโดยไม่มีสติ เช่น เพ้อเรียกแม่
คลั่ง, คุ้มคลั่ง	แสดงอาการผิดปรกติอย่างคนบ้า

ค ๑๗ อาการหมดความรู้สึก
สิ้นสติ, หมดสติ; ถึงแก่วิสัญญีภาพ (เขียน)		ไม่รู้สึกตัว
สลบ		แน่นิ่งไม่รู้สึกตัว [ใช้แสดงอาการและสภาพ] เช่น เขาถูกตีจนสลบ, เขายังสลบอยู่
สลบไสล	สลบ [ใช้แสดงสภาพ] เช่น นอนสลบไสลไม่ได้สติ
สลบเหมือด (ปาก)	สลบ [มักเป็นเพราะถูกทำร้ายหรือออกกำลังมากเกินไป]
โคม่า		หมดสติขั้นรุนแรง เกิดจากการบาดเจ็บ โรค หรือยาพิษ
เป็นลม; ลมขึ้น, ลมจับ, ลมใส่ (ปาก); ประชวรพระวาโย (ราชา)	มีอาการวิงเวียนหน้ามืด และอาจถึงกับหมดสติ
ช็อก		ตกใจ เสียใจ เป็นต้น อย่างกะทันหันและสุดขีด; เจ็บปวดอย่างยิ่งหรือมีอารมณ์รุนแรงเป็นต้น ทำให้เกิดอาการเคลื่อนไหวและพูดไม่ได้ เช่น คนเจ็บช็อก
ลมสว้าน	อาการที่ลมในท้องดันขึ้นมาแสดงว่าไข้หนักจวนจะสิ้นใจ

ค ๑๘ อาการเวียนหัว
เวียนหัว		รู้สึกว่าอะไรหมุนไปหมด เช่น ลูกอยู่นิ่งๆ บ้างซิ แม่เวียนหัว
หัวหมุน		เวียนหัว [มักเป็นเพราะเป็นลมหรือยุ่งมาก] เช่น รู้สึกหัวหมุนติ้วจะเป็นลม, ไม่มีใครช่วยเลยปล่อยให้ฉันหัวหมุนอยู่คนเดียว
วิงเวียน		รู้สึกหวิวใจ ดูอะไรหมุนไปหมด
สวิงสวาย	วิงเวียนกระสับกระส่าย

ค ๑๙ อาการมองไม่ชัด
หน้ามืด		มองอะไรไม่ชัดหรือมองไม่เห็นเพราะเป็นลม
ตาลาย		มองอไรไม่ชัด ดูพร่าลายไปหมด

ค ๒๐ สภาพร่างกายที่ไม่ปรกติ
พิการ		อวัยวส่วนใดส่วนหนึ่งเสียไปจากสภาพเดิม
พิกลพิการ	ผิดปรกติไปและพิการ
ไม่สมประกอบ		มีอวัยวะไม่เป็นปรกติ
ทุพพลภาพ	ดูความหมายใน ก ๑๒
ง่อย		อาการที่แขนหรือขาพิการเคลื่อนไหวไม่ได้อย่างปรกติ
ง่อยเปลี้ยเสียขา		อาการที่ขาพิการเคลื่อนไหวไม่ได้อย่างปรกติ

ค ๒๑ สภาพจิตที่ไม่ปรกติ
บ้า, สติเสีย, เสียสติ; วิกลจริต (เขียน)	สูญเสียสติสัมปชัญญะ
บ้าห้าร้อยจำพวก		บ้ามากมายหลายประเภท
บ้าจี้	พูดหรือกระทำโดยขาดสติเมื่อถูกจี้ให้ตกใจ; ทำตามคำยุหรือแนะนำโดยมิได้ไต่ตรอง
บ้าดีเดือด	มีอารมณ์หุนหันพลันแล่นมุทะลุดุดันเป็นคราวๆ
บ้าลำโพง	บ้าเพราะกินเมล็ดลำโพง มีอาการซึมหรือพูดพล่าม
บอ, บ้าๆ บอๆ: ติงต๊อง, บวม, บวมๆ, บ๊อง, บ๊องๆ, บ้าๆ บวมๆ, เบาเต็ง, ไม่เต็มเต็ง, ไม่เต็มบาท, ไม่เต็มหุน, สติเฟื่อง, สองสลึงเฟื้อง, สามสลึงเฟื้อง (ปาก)	สติไม่สมบูรณ์
คุ้มดีคุ้มร้าย	จิตไม่ปรกติ บางคราวดีบางคราวร้าย
เพี้ยน		ผิดไปจากปรกติ เช่น เด็กคนนี้ชักจะเพี้ยน พูดพล่ามอยู่คนเดียว
ประสาท	มีอาการแบบคนที่สติไม่ดี เช่น อย่าประสาทไปหน่อยเลย
ฟั่นเฟือน, วิปลาส, สติฟั่นเฟือน, สติวิปลาส, สัญญาวิปลาส		สติผิดปรกติไป
ประสาทหลอน		ความผิดปรกติของการรับรู้ เช่น หูแว่วไปเอง

ค ๒๒ สภาพร่างกายที่เปลี่ยนแปลงไปไม่ปรกติ
เดาะ		ร้าวจวนจะหัก เช่น แขนเดาะ
คุด		งอกงออยู่ภายในไม่โผล่ออกมาตามปรกติ เช่น เล็บคุด, หนวดคุด, ฟันคุด
เห่อ		เป็นผื่นเป็นเม็ดผุดขึ้นมากเป็นพืดไปตามผิวหนัง เช่น มีผื่นเห่อขึ้นเต็มตัว
ซ้น		อาการที่ข้อมือข้อเท้าเป็นต้นถูกกระแทกโดยแรงทำให้เคลื่อนเลยที่เดิมเข้าไป เช่น ข้อมือซ้น
แพลง		บิดตะแคง เช่น ขาแพลง
คราก		ขยายหรือยืดออกแล้วไม่คืนตัว เช่น กระเพาะคราก, สะโพกคราก
บวม; ประชวรพระโศผะ (ราชา)		อาการที่เนื้อนูนขึ้นเพราะอักเสบหรือฟกช้ำเป็นต้น เช่น แขนบวม
บวมน้ำ		มีน้ำภายในเซลล์และ/หรือระหว่างเซลล์เกินปรกติ
บวมเป่ง		บวมขึ้นเต็มที่เหมือนกับจะปริออก มักเป็นเพราะอักเสบ เช่น แขนเป็นฝีบวมเป่ง
บวมปูด		บวมขึ้นเฉพาะแห่ง มักเป็นเพราะถูกกระแทก เช่น ถูกผึ้งต่อยหน้าบวมปูด
บวมฉุ		บวมเพราะมีน้ำมาก เช่น กินเหล้ามากจนตัวบวมฉุ
โปน		ดูความหมายใน ท ๑๙๒ 
โป		นูนขึ้นเพราะถูกกระแทก [ มักเป็นหน้าแข้ง] เช่น หน้าแข้งโป
ปูด		นูนขึ้นเพราะถูกกระแทก [มักเป็นผิวเนื้อที่นูนขึ้นเฉพาะแห่ง] เช่น หน้าปูด
โน		นูนขึ้นเพราะถูกกระแทก [มักเป็นหัวหรือหน้าผาก] เช่น หัวโน
ช้ำ		เป็นรอยคล้ำเพราะถูกกระทบกระแทกอย่างแรง
เป็นจ้ำ, เป็นจ้ำๆ		เป็นรอยช้ำเป็นดวงๆ
ฟกช้ำ		บวมช้ำ
ฟกช้ำดำเขียว		บวมช้ำและห้อเลือด
ห้อเลือด		เป็นรอยช้ำ มีเลือดมารวมกันเห็นเป็นสีคล้ำ
บอบช้ำ		ฟกช้ำและระบม
สะบักสะบอม		บอบช้ำมาก
เป็นขุย		เป็นผงเล็กๆ ติดอยู่ เช่น ผิวหนังเป็นขุย
ออกดอก	เกิดเป็นเม็ดตามผิวหนังเนื่องจากกามโรค
หวะ		เป็นแผลลึก เช่น หลังหวะ
เหวอะหวะ	เป็นแผลลึกและกว้าง
อักเสบ		มีพิษกำเริบเนื่องจากแผลเป็นต้น ทำให้ปวด บวม แดง ร้อน อาจเป็นไข้และอาจมีหนอง
สมองฝ่อ	เนื้อสมองน้อยลงเนื่องจากมีการเสื่อมสลายของเซลล์ประสาทและเนื้อเยื่อของสมอง หรืออย่างใดอย่างหนึ่ง
พอง, เปื่อย, ผุ, สึก, ขาด, ฉีก, แตก, ร้าว, หัก, หลุด, บิ่น, ถลอก, ลอก, เปิก, กุด, ด้วน	ดูความหมายใน ท ๑๔๕  ท ๑๕๔

ค ๒๓ เนื้อที่ผิดปรกติ
เนื้องอก		เนื้อเยื่อที่เจริญเติบโตผิดปรกติ อาจเป็นเนื้อร้ายหรือไม่ก็ได้
เนื้อร้าย		เนื้อที่เป็นโรค เกิดจากมะเร็งเป็นต้น
ปรวด		เนื้อที่เป็นโรคลักษณะเป็นก้อนแข็งอยู่ใต้ผิวหนัง
ตาปลา		เนื้อที่ด้านเป็นไตแข็งคล้ายตาปลา มักเป็นที่ฝ่าเท้าหรือนิ้วเท้า

ค ๒๔ สิ่งผิดปรกติในท้อง
นิ่ว		เกลือเคมีหรือสารเคมีอื่นที่เกิดเป็นก้อนแข็งในไต กระเพาะปัสสาวะและถุงน้ำดีเป็นต้น

ค ๒๕ สิ่งผิดปรกติที่ผิวหนัง
ตำหนิ		รอยแผลเป็นหรือไฝปาน เป็นต้น ที่เป็นเครื่องหมายให้สังเกตุเห็นได้
ตุ่ม	เม็ดที่ขึ้นตามผิวหนัง
ผื่น	เม็ดหรือรอยแดงเป็นพืดบนผิวหนัง
ผด	เม็ดเล็กๆ เป็นผื่นตามผิวหนังเมื่อถูกอากาศร้อนมีอาการคัน
ส่าไข้		เม็ดผื่นขึ้นตามตัวหลังเป็นไข้
ส่าเลือด		เม็ดผื่นขึ้นตามตัวเนื่องจากความผิดปกติของเลือดประจำเดือน
สิว		ตุ่มเม็ดเล็กๆ ที่มีหนองเป็นไตสีขาวๆ อยู่ข้างใน ส่วนใหญ่ขึ้นตามหน้า
แผล		รอยบาดเจ็บที่เกิดจากการครูด ถลอก หรือถูกของมีคมเป็นต้น เช่น เป็นแผล
เหวอะหวะ
บาดแผล	แผลที่เกิดจากของมีคมบาด
แผลเป็น		รอยบาดเจ็บที่เป็นตำหนิอยู่
แผลริมแข็ง	แผลซึ่งเกิดจากกามโรค
สะเก็ด		เลือดหรือหนองซึ่งแห้งติดกรังอยู่ที่ปากแผล เช่น แผลตกสะเก็ด

ค ๒๖ ไข้
ไข้หวัด		ไข้ที่เป็นในขณะที่เป็นหวัด มีน้ำมูกและเสมหะ
ไข้แดด		ไข้ที่ขึ้นเร็วและสูงเพราะถูกแดดจัด
ไข้หัวลม	ไข้ที่มักเกิดเพราะถูกอากาศเย็นต้นฤดูหนาว
ไข้กำเดา	ไข้ที่เกเพราะร้อนใน มีเลือดกำเดาออกทางจมูก
ไข้ทับระดู 	ไข้ขณะที่มีระดูหรือหลังมีระดู
ไข้ป่า		ไข้ที่เกิดเพราะถูกไอพิษดิน หรือพิษแร่ และว่านยาในป่า
ไข้สันนิตบาต		ไข้ที่มีอาการสั่นเทิ้ม ชัก กระตุกและเพ้อ
ไข้ข้อ		ไข้ที่ทำให้ปวดตามข้อและกล้ามเนื้อ

ค ๓๐  ค ๔๒ โรค
ค ๓๐ โรคติดต่อ โรคระบาด โรคเรื้อรัง
โรคติดต่อ	โรคซึ่งเป็นแก่ผู้หนึ่งแล้วลุกลามไปติดผู้อื่นได้ เช่น วัณโรค
โรคระบาด	โรคติดต่อที่แพร่ไปได้เร็ว
โรคเรื้อรัง	โรคที่เป็นนาน

ค ๓๑  ๕ ๓๔ โรคติดต่อ
ค ๓๑ โรคที่เชื้อโรคเข้าทางผิวหนังและเยื่อบุต่างๆ โดยอาศัยแมลงหรือมีบาดแผลเป็นต้น
ไข้จับสั่น, ไข้มาลาเรีย		โรคที่เกิดเพราะถูกยุงก้นปล่องที่มีเชื้อมาลาเรียกัด มีอาการปวดเมื่อย มีไข้และหนาวสั่น
ไข้เลือดออก		โรคที่มีอาการเลือดออกใต้ผิวหนังเป็นจ้ำๆ และมีไข้
ไข้เหลือง	โรคติดต่อร้ายแรง เกิดจากเชื้อไวรัส มียุงเป็นพาหะ มีอาการเวียนศีรษะ อาเจียน ปวดศีรษะ ปวดหลัง ไข้สูง ผิวและตาเหลือง
กาฬโรค		โรคติดต่อทำให้มีไข้ และต่อมน้ำเหลืองบวม
โรคกลัวน้ำ, โรคพิษสุนัขบ้า	โรคติดต่อเกิดจากสัตว์ที่เป็นโรคกลัวน้ำ เชื้อโรคอยู่ในน้ำลายของสัตว์หรือผู้ป่วย เมื่อน้ำลายผ่านเข้าไปพบบาดแผลก็จะติดโรค ผู้ป่วยจะสิ้นชีวิตเนื่องจากอ่อนเพลียและหมดกำลังเพราะไม่ได้รับประทานและไม่ได้พักผ่อน
หิด		โรคติดต่อเป็นเม็ดขึ้นตามผิวหนังเกิดเพราะสัตว์ขนาดเล็กชนิดหนึ่งมีอาการปวดและคัน มี ๒ อย่าง คือ หิดด้าน เม็ดเล็กๆ และหิดตะมอยหรือหิดเปื่อย เม็ดโต
คุดทะราด	โรคติดต่อเป็นแผลเรื้อรังบางรายเป็นแผลบานเหวอะหวะ มีกลิ่นเหม็น
กลาก; โรคดวงเดือน (ราชา); ขี้กลาก (ปาก)	โรคผิวหนังเกิดจากเชื้อราขึ้นเป็นวง มีอาการคัน มีหลายชนิด
เกลื้อน		โรคผิวหนังเกิดจากเชื้อราขึ้นเป็นดวงขาวๆ อาจมีอาการคัน มีหลายชนิด
โรคเรื้อน; ขี้ทูด, ขี้เรื้อน (ปาก)	โรคผิวหนังมีหลายชนิดและติดต่อได้เช่น โรคเรื้อนกุฏฐัง ทำให้มือเท้ากุด, โรคเรื้อนกวาง, ทำให้เป็นผื่นคัน, ผิวหนังหนา หยาบ และอาจแตก มีน้ำเหลืองไหล
บาดทะยัก	โรดเกิดจากบาดแผลที่มีเชื้อโรคชนิดนี้ผ่านเข้าไป มีอาการชัก
ตาแดง		โรคเยื่อหุ้มลูกตาอักเสบ

ค ๓๒ โรคที่เชื้อโรคเข้าทางจมูก
หวัด		อาการที่เยื่อของอวัยวะที่เป็นเครื่องหายใจอักเสบ มักทำให้เสียงแห้งและน้ำมูกไหล
ไข้หวัดใหญ่	โรคติดต่อเฉียบพลันของระบบทางเดินหายใจ เกิดจากเชื้อไวรัส ทำให้มีไข้สูง หนาวสั่น ปวดกล้ามเนื้อ อ่อนเพลีย เจ็บคอและไอ
วัณโรค		โรคเกิดที่ปอด เป็นต้น ทำให้ร่างกายทรุดโทรม
ฝีในท้อง	วัณโรคที่เกิดในทรวงอกและช่องท้อง
ไข้กาฬนกนางแอ่น, ไข้กาฬหลังแอ่น	ไข้ติดเชื้อฉับพลัน มีอาการไข้ซึม คอแข็ง หลังแอ่น และมีผื่นชนิดตกเลือดใต้ผิวหนัง
ไอกรน		โรคติดเชื้อจากแบคทีเรียชนิดหนึ่ง มักเป็นแก่เด็ก ทำให้มีไข้ไอมาก การถอนหายใจขณะไอจะมีเสียงดังเพราะหายใจไม่สะดวก
คอตีบ		โรคติดต่อที่เกิดอักเสบรุนแรงในลำคอ มักเป็นแก่เด็ก ทำให้กลืนอาหารลำบากและหายใจไม่สะดวก
หัด		โรคติดต่อเกิดจากเชื้อไวรัส มีอาการไข้สูง ปวดศีรษะและมีผื่นแดงตามตัว
หัดเยอรมัน, เหือด	โรคติดต่อเกิดจากเชื้อไวรัส มีไข้และผื่นแดงคล้ายโรคหัดแต่อาการไม่รุนแรง
อีสุกอีใส	โรคติดต่อทำให้เป็นตุ่มใสขึ้นทั่วร่างกายและมีไข้
ไข้ทรพิษ, ฝีดาษ		โรคติดต่อเกิดจากเชื้อไวรัส มีไข้และเม็ดผื่นตามร่างกาย เมื่อแห้งและตกสะเก็ดแล้วจะเกิดแผลเป็น

ค ๓๓ โรคลงราก	โรคที่มีอาการอุจจาระร่วงและอาเจียน เช่น ป่วงและอหิวาตกโรค
โรคห่า		โรคระบาดอย่างร้ายแรง เช่น อหิวาตกโรค กาฬโรค
อหิวาต์, อหิวาตกโรค	โรคระบาดชนิดหนึ่ง มีอาการอุจจาระร่วงและอาเจียน
บิด		โรคลำไส้ใหญ่อักเสบ มีอาการปวดมวนและอุจจาระเป็นมูกเลือด
บิดหัวลูก	โรคบิดที่เป็นแก่หญิงมีครรภ์แก่จวนจะคลอด
ไข้รากสาดน้อย, ไทฟอยด์	โรคที่ทำให้มีไข้สูง ต่อมาถ่ายอุจจาระเป็นโลหิตเพราะเป็นแผลตามลำไส้ใหญ่
ป่วง		โรคชนิดหนึ่งมีอาการอุจจาระและอาเจียน เนื่องจากอาหารเป็นพิษ

ค ๓๔ โรคที่เชื้อโรคเข้าทางอวัยวะสืบพันธุ์
กามโรค, โรคซุกซน, โรคบุรุษ, โรคผู้ชาย, โรคผู้หญิง	โรคซึ่งติดต่อกันได้โดยการร่วมประเวณี
โกโนเรีย, โรคหนองใน		กามโรคซึ่งทำให้เกิดอาการอักเสบในท่อทางเดินปัสสาวะของชายและในช่องคลอดของหญิง
โรคเข้าข้อ	กามโรคที่เรื้อรังจนปวดตามข้อกระดูก
เข้าข้อออกดอก		กามโรคที่เรื้อรังจนปวดตามข้อกระดูกและพุตามผิวหนัง
ซิฟิลิส		กามโรคซึ่งเกิดจากเชื้อแบคทีเรียชนิดหนึ่ง

ค ๓๕  ค ๔๒ โรคที่ไม่ใช่โรคติดต่อ
ค ๓๕ โรคเกิดที่ผิวหนัง
ประดง		โรคผิวหนังมีหลายชนิด เช่น ประดงเลือด,  ประดงลม
ลำลาบ		โรคผิวหนังมีลักษณะเป็นเม็ดเป็นหนอง
ขยุ้มตีนหมา	โรคผิวหนังเป็นผื่นเล็กๆ เจ็บๆ คันๆ มีพิษอักเสบ
ไฟลามทุ่ง	โรคผิวหนังมีลักษณะเป็นผื่นลาม
หูด		โรคผิวหนังซึ่งมีลักษณะเป็นไตแข็ง
ชันนะตุ		โรคผิวหนังเกิดจากเชื้อราทำให้เป็นเม็ดที่ศีรษะ และเมื่อลุกลามถึงรากผม ทำให้ผมร่วง
ลมพิษ		โรคที่เกิดเห่อขึ้นตามผิวหนังเป็นผื่นแดงและคัน
งูสวัด		โรคผิวหนัง เป็นตามทางเดินของเส้นประสาทเกิดจากการอักเสบ เป็นเม็ดพองตามผิวหนังเป็นทางยาวพาดขวางลำตัวปวดแสบปวดร้อน

ค ๓๖ ฝี
ฝี	โรคที่มอาการเป็นต่อมบวมขึ้นกลัดหนองข้างใน มีหลายชนิด เช่น ฝีฝักบัว, ฝีประคำร้อย
กุ้งยิง		ฝีหัวเล็กๆ ซึ่งเกิดจากการอักเสบที่ต่อมขอบตา
ฝีคัณฑสูตร	ฝีชนิดหนึ่งมักเป็นที่บริเวณขอบทวารหนัก
ฝีคัณฑมาลา	ฝีชนิดหนึ่งที่ขึ้นเป็นแถวตามคอ
ฝีมะม่วง	ฝีที่โคนขาหนีบเกิดจากต่อมน้ำเหลืองได้รับการติดเชื้อกามโรคชนิดหนึ่ง
ตะมอย		ฝีขึ้นที่ปลายนิ้ว

ค ๓๗ โรคเกิดที่ตา จมูก ปาก ฟัน
ต้อ	โรคเกิดที่ลูกตา ทำให้ตาพิการมองเห็นไม่ชัดเจน มีหลายชนิด เช่น ต้อกระจก เกิดจากแก้วตาขุ่น, ต้อเนื้อ, ต้อลิ้นหมา เกิดจากเยื่อตางอกไปบนกระจกตา, ต้อลำไย เกิดจากกระจกตาขุ่น, ต้อหิน เกิดจากความดันภายในลูกตาสูง เป็นผลให้ประสาทตาเสีย
ริดสีดวงตา	โรคที่มีอาการเป็นเม็ดๆ ตามเปลือกตาด้านใน
ริดสีดวงจมูก	โรคที่มีอาการเป็นเม็ดๆ ในรูจมูก และอาจจะพุเน่าเหม็น
ปากนกกระจอก		โรคที่มีอาการคือ มุมปากมีรอยแตกลึกและมีขอบขาวๆ
ลักปิดลักเปิด		โรคที่มีอาการเลือดออกตามไรฟัน
รำมะนาด	โรคเกิดตามรากฟัน ทำให้เหงือกบวมเป็นหนอง

ค ๓๘ โรคเกี่ยวกับระบบทางเดินหายใจ
หืด	โรคหลอดลมอักเสบเรื้อรังชนิดหนึ่ง เกิดจากหลอดลมตอบสนองต่อสิ่งเร้าอย่างเฉียบพลันและรุนแรง ทำให้หลอดลมตีบแคบลงจนหายใจไม่สะดวก

ค ๓๙ โรคเกี่ยวกับอวัยวะในช่องท้อง
ไส้เลื่อน		โรคที่ลำไส้ลงมาตุงที่อัณฑะ
ตับแข็ง		โรคเรื้อรังที่เกิดแก่ตับ โดยเซลล์ของตับเสียไป ตับมีขนาดเล็กลงและแข็งขึ้น ไม่ทำหน้าที่ตามปรกติ
ท้องมาน	โรคชนิดหนึ่ง เกิดจากน้ำขังในช่องท้องมาก ทำให้ท้องโต
ดีซ่าน		โรคที่ทำให้ผิวหนังเกิดเป็นสีเหลืองขึ้นทั่วๆ ไป เนื่องจากวัตถุธาตุสีของน้ำดี
เบาหวาน	โรคที่เกิดมีธาตุน้ำตาลขึ้นในปัสสาวะ
ริดสีดวงทวาร, ริดสีดวงทวารหนัก	โรคเกิดจากมีเส้นเลือดขอดที่ลำไส้ส่วนปลายบริเวณทวารหนัก
บานทะโรค	โรคริดสีดวงทวารหนักชนิดหนึ่งที่ดากบานออกมาข้างนอก

ค ๔๐ โรคที่เกี่ยวกับข้อ
เกาต์, โรคปวดข้อ	โรคเนื่องจากเกิดกรดยูริคเอซิดมากเกินไปในกระแสโลหิต จึงทำให้เกิดการอักเสบตามข้อต่อกระดูก
รูมาติสซั่ม, โรคเข้าข้อ	โรคที่ทำให้เกิดอาการอักเสบที่กล้ามเนื้อและข้อต่อ
รูมาตอยด์	โรคที่มีอาการบวมตามข้อ

ค ๔๑ โรคจิตและประสาท
โรคจิต		โรคทางจิตใจที่มีความผิดปรกติของความรู้สึก ความคิด อารมณ์ หรือพฤติกรรมอย่างแรงถึงขนาดคุมสติไม่อยู่
โรคจิตเภท	กลุ่มอาการของโรคทางจิตที่ทำให้ความคิด การรับรู้ อารมณ์ และบุคคลิกภาพผิดปรกติ
โรคประสาท	โรคทางจิตใจที่มีความกังวลเป็นอาการสำคัญ
โรคระบบประสาท	โรคของสมองและไขสันหลัง เช่น เนื้องอกในสมองเส้นเลือดในสมองตีบตัน อาจก่อให้เกิดภาวะวิกลจริตได้บ้าง
ฮิสทีเรีย		โรคจิตชนิดหนึ่งซึ่งผู้ป่วยมักระงับอารมณ์ไม่ได้
ลม	โรคที่ทำให้วิงเวียนและอาจถึงกับหมดสติ
ลมบ้าหมู	โรคเกี่ยวกับประสาท มีอาการหมดสติและชัก

ค ๔๒ โรคเด็ก
ซาง		โรคที่มีอาการลิ้นเป็นฝ้า มีเม็ดในปากในคอ ปวดศีรษะ ตัวร้อน ไม่กินอาหาร
ตะพั้น, สะพั้น	โรคที่มักเกิดเพราะผิดอากาศและเป็นแก่เด็กอ่อน มีอาการชัก มือเท้ากำ
ตานขโมย	โรคพยาธิลำไส้อย่างหนึ่งมักเป็นแก่เด็กอายุ ๕ ขวบขึ้นไปมีอาการผอมแห้ง พุงป่อง ปวดท้อง กินอาหารไม่ค่อยได้

ค ๕๐ อาการของโรค
ลาม, ลุกลาม	แผ่ขยายออกไป
กำเริบ		รุนแรงขึ้น
แพร่		กระจายออกไป
ระบาด		แพร่ไปโดยเร็ว
เรื้อรัง		ยืดเยื้อไม่หายโดยง่าย
เฉียบพลัน	ดูความหมายใน ว ๑๔๗

ค ๕๑ สิ่งที่ทำให้เกิดโรคและตัวนำโรค
เชื้อโรค		สิ่งมีชีวิตขนาดเล็กมาก เมื่อเข้าสู่ร่างกายมนุษย์หรือสัตว์แล้วทำให้เกิดโรคได้
บักเตรี, แบคทีเรีย	พืชชั้นต่ำเซลล์เดียวบางชนิดทำให้เกิดโรค มีอยู่ใน น้ำ ดิน อากาศ พืช มนุษย์ และสัตว์
ไวรัส		สิ่งมีชีวิตขนาดเล็กยิ่งกว่าแบคทีเรีย ซึ่งทำให้เกิดโรคติดต่อ
พยาธิ		สัตว์ที่อาศัยอยู่ในร่างกายคนหรือัตว์ บางชนิดทำให้เกิดโรค เรียกโรคพยาธิ พยาธิแบ่งตามรูปลักษณะได้เป็น ๒ ชนิด คือ ๑ พยาธิตัวกลม เช่น พยาธิไส้เดือน พยาธิปากขอ พยาธิเส้นด้าย พยาธิแส้ม้า พยาธิตัวจี๊ด ๒ พยาธิตัวแบน ได้แก่ พยาธิตัวตืดและพยาธิใบไม้
เชื้อรา		เชื้อจุลินทรีย์จัดอยู่ในตระกูลพืชชั้นต่ำ บางชนิดทำให้เกิดโรค
พาหะ		ตัวนำ เช่น ยุงก้นปล่องเป็นพาหะไข้มาลาเรีย

ค ๕๒ สภาพที่ร่างกายต่อต้านเชื้อโรค
ภูมิคุ้มกัน, ภูมิต้านทาน		สภาพที่ร่างกายมีแรงต่อต้านเชื้อโรคที่เข้าสู่ร่างกาย

ค ๖๐ ผู้เจ็บป่วย
คนเจ็บ, คนป่วย; ผู้ป่วย (ทางการ)		ผู้ที่เจ็บป่วย เช่น คนเจ็บยังไม่ฟื้น, หน้าตาเป็นคนป่วย, ผู้ป่วยควรปฏิบัติตามคำสั่งแพทย์
คนไข้		ผู้ที่เจ็บป่วยและกำลังรอหรือได้รับการตรวจรักษา เช่น คนไข้ของหมอนคร
คนไข้นอก	คนไข้ที่มารับการตรวจรักษาที่โรงพยาบาล แต่ไม่ได้พักรักษาตัวในโรงพยาบาล
คนไข้ใน	คนไข้ที่พักรักษาตัวอยู่ในโรงพยาบาล
คนเจ็บป่วย	ผู้ไม่สบายด้วยสาเหตุต่างๆ เช่น มองไปทางไหนมีแต่คนเจ็บป่วย
ผู้บาดเจ็บ	ผู้มีบาดแผลทำให้เจ็บปวด

ค ๖๑ ลักษณะบุคคลที่เกี่ยวกับการเจ็บป่วย
หัวแข็ง		ไม่ใคร่เจ็บป่วยหรือไม่ตายง่ายๆ เช่น ลูกฉันหัวแข็ง โดนแดดเท่านี้ไม่เป็นไรหรอก
กระหม่อมบาง, ขม่อมบาง	ป่วยง่ายเมื่อกระทบแดด น้ำค้าง เป็นต้น เพียงเล็กน้อย
ผิวบาง		ป่วยง่ายเมื่อกระทบแดดลมเพียงเล็กน้อย เช่น เด็กผิวบางถ้าถูกแดดจัดๆ อาจไม่สบาย
บอบาง		ไม่สามารถทนสิ่งที่มากระทบ
ขี้โรค		ป่วยบ่อยๆ 
อมโรค		มีลักษณะแสดงว่าขี้โรค เช่น หน้าตาอมโรค

ค ๗๐  ค ๙๑ การป้องกันรักษาความเจ็บป่วยและผู้รักษา
ค ๗๐ การทำให้สุขภาพดี
ออกกำลังกาย		ทำให้ร่างกายต้องใช้กำลังเพื่อให้แข็งแรง เช่น เขาเดินออกกำลังกายทุกเย็น
บริหารร่างกาย		ออกกำลังกายโดยเคลื่อนไหวอวัยวะตามท่าต่างๆ เช่น ท่าบริหารร่างกายท่านี้จะช่วยลดหน้าท้อง
กายบริหาร	การบริหารร่างกาย
กายกรรม	การดัดตนเพื่อให้ร่างกายแข็งแรง, การเล่นห้อยโหนโยนตัวเป็นต้น
อุ่นเครื่อง (สำ)		ออกกำลังกายหรือฝึกซ้อมชั่วขณะก่อนเริ่มแข่งขัน

ค ๗๑ การขอให้ดูแลเมื่อเจ็บป่วย
ฝากไข้		มอบหมายให้รักษาพยาบาลเมื่อเจ็บไข้
ฝากครรภ์, ฝากท้อง	ฝากตัวให้อยู่ในความดูแลของแพทย์หรือผดุงครรภ์ในระหว่างตั้งครรภ์

ค ๗๒ การทำให้รู้สาเหตุความเจ็บป่วย
ตรวจ, ตรวจร่างกาย, ตรวจโรค		ตรวจร่างกายให้รู้ว่าป่วยเป็นอะไร
ฉายเอ็กซเรย์, ถ่ายเอ็กซเรย์, เอกซเรย์	ถ่ายภาพอวัยวะภายในโดยใช้รังสีเอ็กซ์
เจาะเลือด	เจาะนิ้ว เป็นต้น เพื่อนำเลือดมาตรวจ

ค ๗๓ การป้องกันโรค
ฉีดวัคซีน	ฉีดผลิตผลที่ประกอบด้วยเชื้อไวรัสหรือแบคทีเรียที่ถุกทำให้ไม่เป็นอันตรายเพื่อกระตุ้นให้ร่างกายเกิดภูมิคุ้มกันโรคซึ่งเกิดจากเชื้อนั้นๆ
ปลูกฝี		นำวัคซีนเข้าสู่ร่างกายทางผิวหนังตรงที่มีรอยกรีดเพื่อให้มีภูมิคุ้มกันดรคฝีดาษ

ค ๗๔ การทำให้หายจากอาการเจ็บป่วย
รักษา		ทำให้โรคหาย เช่น รักษาหวัด; ทำให้หายจากโรค เช่น รักษาคนไข้, รักษาตา
บำบัด		ดูความหมายใน ร ๒๑
เยียวยา		ทำให้หายจากโรค เช่น เยียวยาคนไข้
พยาบาล		ดูแลปรนนิบัติคนไข้
ปฐมพยาบาล	การปฏิบัติขั้นต้นยามฉุกเฉินตามวิธีแพทย์ก่อนลงมือรักษาพยาบาล
เฝ้าไข้		คอยดูแลปรนนิบัติพยาบาลผู้ป่วยไข้

ค ๗๕ วิธีรักษาอาการเจ็บป่วย
วางยา		ให้กินยาเพื่อรักษาโรค
กวาดยา		เอายาป้ายในลำคอ
ถ่ายยา		กินยาถ่าย
ฉีดยา		เอายาฉีดเข้าไปในร่างกาย
ผ่าตัด		ผ่าหรือตัดอวัยวะเพื่อรักษาอาการเจ็บป่วย
ศัลยกรรม	การรักษาโรคโดยวิธีผ่าตัด
ศัลยกรรมตกแต่ง	การรักษาโรคโดยวิธีผ่าตัด และตกแต่งให้อยู่ในสภาพปรกติหรือดีขึ้นกว่าเดิม
ฝังเข็ม		แทงเข็มลงตามจุดต่างๆ ของร่างกายเพื่อรักษาโรคหรือไม่ให้รู้สึกเจ็บ
จับหวัด		ใช้สมุนไพร เช่น ว่าน เปราะ หัวหอม เป็นต้น โขลกพอกกระหม่อมเด็กเล็กแก้หวัด
สุมกระหม่อม	เอายาพอกปะไว้บนกระหม่อมเด็กเล็กๆ
รุมไข้		เอายาให้คนไข้กินเพื่อไม่ให้ตัวร้อนจัดหรือเย็นจัด
เหน็บ		เอาสบู่หรือยาเหน็บ สอดเข้าไปในช่องทวารหนักเพื่อให้อุจจาระออก เช่น สบู่เหน็บก้นเด็กต้องเหลาให้ปลายเล็ก	ๆ, ใช้ยาเหน็บก้นให้ลึกพอควร
สวน		ทำให้อุจจาระหรือปัสสาวะออกโดยใช้อุปกรณ์มีลักษณะเป็นหลอดสอดเขาไปในทวารหนักหรือทวารเบา
ล้างท้อง		ใช้สายยางสอดเข้าทางปากดูดเอาเศษอาหารหรือของที่เป็นพิษออกจากกระเพาะ และส่งน้ำหรือน้ำเกลือไปล้างกระเพาะทางสายยางนั้น
กอกเลือด	ดูดเอาเลือดออก
ผายปอด	ช่วยทำให้ปอดของผู้ป่วยได้รับออกซิเจนเพียงพอโดยการกดหลังเป็นต้น
กายภาพบำบัด		การรักษาโรคโดยใช้วิธีการทางฟิสิกส์แทนการใช้ยา เช่น ฉายรังสี นวด ออกกำลังกาย
จิตบำบัด	การรักษาโดยจิตแพทย์หรือนักจิตวิทยาสนทนากับผู้ป่วยเพื่อให้ทราบปัญหาหรือสาเหตุของโรคแล้วหาทางแก้ไข
อายุรกรรม	การรักษาโรคโดยวิธีใช้ยา

ค ๗๖ การรักษาแผล	
ชะแผล		ทำให้สิ่งที่ติดอยู่หลุดหรือหมดไปด้วยน้ำ
เรียกเนื้อ	ทำให้เนื้อดีงอกขึ้นมาในที่ที่เป็นแผล
สอดหมุด	สอดผ้ากอซเข้าไปในโพรง เช่น โพรงฝีเพื่อระบายของเหลว

ค ๗๗ การทำให้เลือดหยุด
ห้ามเลือด	ทำให้เลือดหยุดไหลด้วยวิธีการต่างๆ
คัดเลือด		ทำให้เลือดหยุด

ค ๗๘ การรักษาฟัน
ทำฟัน		ทำให้ฟันอยู่ในสภาพปรกติหรือใช้การได้ด้วยการอุดถอนเป็นต้น
ผ่าฟัน		ทำหัฟันคุดหลุดออกมา
ขัดฟัน		ทำให้ฟันเรียบ
อุดฟัน		ทำให้ฟันหายเป็นรู
ถอนฟัน		ดึงฟันให้หลุดไป
กรอฟัน		ใช้เครื่องมือตัดหรือตกแต่งฟันเพื่อการรักษา

ค ๗๙ การรักษาอวัยวะภายใน
ทำสาว, รีแพร์ (ปาก)	ตกแต่งช่องคลอดให้เหมือนสภาพเดิม

ค ๘๐ การทำให้หายเมื่อยหายปวด
นวด		ใช้มือบีบหรือกดเพื่อให้คลายความปวดเมื่อย; ขยำให้เข้ากัน เช่น นวดแป้ง
นวดฟั้น		ใช้มือบีบหรือกดเพื่อให้คลายความปวดเมื่อย
เหยียบ		ใช้เท้ากดย่ำเพื่อให้คลายความปวดเมื่อย เช่น ให้หลายเหยียบแก้เมื่อย
ประคบ		นาบหรือกดคลึงด้วยลูกประคบที่อังไฟหรือสิ่งที่มีลักษณะคล้ายคลึงเช่นนั้น

ค ๙๐ ผู้รักษาโรคและผู้ปรุงยา
หมอ; แพทย์ (ทางการ)		ผู้รักษาโรค
อายุรแพทย์, อายุรเวช; หมอยา (ไม่ทางการ)	แพทย์ผู้รักษาโรคโดยใช้ยา
ศัลยแพทย์; หมอผ่าตัด (ไม่ทางการ)	แพทย์ผู้รักษาโรคโดยผ่าตัด
วิสัญญีแพทย์; หมอดมยา (ไม่ทางการ)	แพทย์ผู้วางยาสลบ
กุมารแพทย์; หมอเด็ก (ไม่ทางการ)	แพทย์ผู้รักษาโรคเด็ก
จักษุแพทย์; หมอตา (ไม่ทางการ)		แพทย์ผู้รักษาโรคตา
ทันตแพทย์; หมอฟัน (ไม่ทางการ)	แพทย์ผู้รักษาโรคฟัน
สูติแพทย์; หมอทำคลอด, หมอสูติ์ (ไม่ทางการ)	แพทย์ผู้เชี่ยวชาญการทำคลอด
จิตแพทย์	แพทย์ผู้รักษาโรคทางจิตใจ
รังสีแพทย์, แพทย์รังสี	แพทย์ผู้วิเคราะห์และรักษาโรคโดยใช้ความรู้ทางรังสีวิทยา
หมอนวด	ผู้ที่ประกอบอาชีพบีบนวดให้หายเมื่อยขบ
ซินแส		ผู้รักษาโรคชาวจีนและรักษาแบบจีน; หมอดู; ครู
หมอเถื่อน	ผู้รักษาโรคทั้งๆ ที่มิได้รับใบอนุญาตให้ประกอบอาชีพแพทย์
เภสัชกร; หมอยา (ไม่ทางการ)	แพทย์ปรุงยา; ผู้ที่ได้รับใบอนุญาตให้เป็นผู้ประกอบโรคศิลปะ สาขาเภสัชกรรม
หมอตี๋ (ปาก)	ผู้ขายยาและแนะนำยาแก่ผู้ซื้อทั้งๆ ที่ตนมิใช่เภสัชกร

ค ๙๑ ผู้ดูแลคนไข้และเจ้าของคนไข้
พยาบาล		ผู้ดูแลคนไข้; หญิงที่ประกอบอาชีพดูแลคนไข้
นางพยาบาล	หญิงที่ประกอบอาชีพดูแลคนไข้
บุรุษพยาบาล	ชายที่ประกอบอาชีพผู้ช่วยแพทย์
ผู้ช่วยพยาบาล	ผู้ประกอบอาชีพช่วยพยาบาลดูแลคนไข้
เจ้าของไข้, เจ้าไข้	แพทย์ผู้รับผิดชอบคนไข้

